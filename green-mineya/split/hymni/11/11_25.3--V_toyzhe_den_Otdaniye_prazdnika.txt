<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Отда́ние пра́здника Вве́дения во храм Пресвяты́я Влады́чицы</red>
на́шея Богоро́дицы и Присноде́вы Мари́и, и па́мять свята́го равноапо́стольнаго Кли́мента, архиепи́скопа О́хридскаго,  просвети́теля Слове́нскаго, Бо́лгарскаго чудотво́рца</p>
</title>
<p>
<strong>
<red>На Ма́лой Вече́рни</red>
</strong>
</p>
<p>
<red>Стихи́ры на 4, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Прииди́те, празнолю́бцы вси,/ собо́рную песнь воспои́м бо́дренно:/ спаса́й нас от вся́ких искуше́ний моли́твами твои́ми/ и вся́кия ско́рби, Кли́менте Богодухнове́нне,/ почита́ющия тя.</p>
<p>Храм твой и ра́ка моще́й твои́х/ врачевство́ подаю́т душа́м и телесе́м,/ я́ко исто́чник исцеле́ний/ и бич бесово́м прогони́тельный,/ и о́браз твой честны́й, Кли́менте всему́дре,/ печа́льным есть утеше́ние.</p>
<p>Мирска́го сноше́ния отступи́в/ и земна́го пристра́стия,/ невеще́ственное житие́ соверши́л еси́/ и Безпло́тным счисли́лся еси́,/ с ни́миже ны́не пребыва́я, Кли́менте приснопа́мятне,/ пою́щих тя сохраня́й.</p>
<p>
<red>Сла́ва, глас 6:</red>
</p>
<p>Сра́дуйтеся нам, вси слове́нстии ро́ди,/ началопа́стырь бо наш и о́бщий всех предста́тель,/ в дне́шний день в честне́м хра́ме свое́м призира́я,/ всем помога́ет свои́ми моли́твами./ Те́мже, по до́лгу восхваля́юще, вопие́м к нему́:/ покры́й нас кро́вом моли́твы твоея́,/ велича́йший Кли́менте святи́телю, мо́лим тя!</p>
<p>
<red>И ны́не, пра́здника, глас 8:</red>
</p>
<p>Дави́д провозглаша́ше тебе́, Пречи́стая,/ прови́дя освяще́ние вхо́да Твоего́ в храм,/ в не́мже концы́, <red>Днесь</red> пра́зднующе,/ славосло́вят Тя, Всепе́тая,/ Я́же бо пре́жде Рождества́ Де́ва/ и по Рождестве́ пребы́вши нетле́нна, Ма́ти Сло́ва жи́зни./ <red>Днесь</red> в хра́ме Заха́рия весели́тся,/ восприе́м Тя, Влады́чице,/ и свята́я святы́х ра́дуются,/ подъе́мши Тя, исто́чника жи́зни на́шея./ Те́мже и мы псало́мски вопие́м Ти:/ о нас моли́ Сы́на Твоего́ и Бо́га на́шего/ дарова́ти нам ве́лию ми́лость.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Воспои́м Бо́гови,/ да́вшему врачевство́/ душа́м и телесе́м/ безсре́бренное рабо́м,/ Кли́мента Боже́ственнейшаго.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Изба́вителя сострада́тельна,/ и предста́теля те́пла,/ и Небе́снаго граждани́на/ стяжа́вше тя, Кли́менте о́тче наш,/ досто́йно ублажа́ем.</p>
<p>
<red>Стих:</red> Моисе́й и Ааро́н во иере́ех Его́/ и Самуи́л в призыва́ющих И́мя Его́.</p>
<p>Ми́ро излия́нное/ и́мя твое́, Богому́дре,/ тем возлюби́ша тя про́чее/ ду́ши ве́рных доброде́тельныя,/ я́коже отрокови́цы Боголюбе́зныя.</p>
<p>
<red>Сла́ва, и ны́не, Богоро́дичен:</red>
</p>
<p>Богоро́дице Честна́я,/ апо́столов украше́ние/ и святи́телей сла́во,/ моли́ о нас Сы́на Твоего́,/ во е́же спасти́ся нам.</p>
<p>
<red>Тропари́ свята́го и пра́здника зри на вели́цей вече́рни </red>
<emphasis>
<red>(</red>
</emphasis>
<emphasis>
<red>зри день сей ни́же</red>
</emphasis>
<emphasis>
<red>)</red>
</emphasis>
</p>
<p>
<strong>
<red>На Вели́цей Вече́рни</red>
</strong>
</p>
<p>
<red>Пе́рвыя кафи́змы 1-й антифо́н </red>Блаже́н муж:
<red>На </red>
Го́споди, воззва́х:
<red>
поста́вим стихо́в 8 и пое́м пре́жде 4 стихи́ры пра́здника
<emphasis>(</emphasis></red>
<emphasis>
<red>зри день сей вы́ше</red>
</emphasis>
<emphasis>
<red>).</red>
</emphasis>
</p>
<p>
<red>И́ны стихи́ры, свята́го Кли́мента О́хридскаго, глас 2.</red>
</p>
<p>
<red>Подо́бен:</red> Ки́ими похва́льными:</p>
<p>Ки́ими похва́льными венцы́/ <red>Днесь</red> Кли́мента увенча́им?/ сло́ву Бо́жию бу́йство пло́ти подру́чно покори́вшаго,/ непреподо́бныя стра́сти возненави́девшаго/ и за́поведи Ева́нгелия испо́лнившаго,/ к наказа́нию Боже́ственному свои́ми веща́ньми всех наста́вльшаго,/ песнопе́нием и ико́нным украше́нием Це́рковь обогати́вшаго/ и ко спасе́нию соверше́ннейшему лю́ди руководи́вшаго си́лою Христа́ Бо́га на́шего,/ И́же име́яй ве́лию ми́лость.</p>
<p>Ки́ими вдохнове́нными пе́сньми/ <red>Днесь</red> Кли́мента воспои́м?/ розгу́ лозы́ и́стинныя,/ житие́м доброде́тельным выспрь прозя́бшую/ и Бо́гом де́лателем возде́ланную,/ плоды́ мно́гими гобзу́ющую/ и да́ры Ду́ха плодонося́щую — словеса́ Богодухнове́нная,/ я́коже цветы́ ра́йския благоу́ханныя,/ и по́двиги нетле́нныя,/ я́коже от гроздо́в вино́, сердца́ веселя́щее,/ благода́тию Христа́ Бо́га на́шего,/ И́же име́яй ве́лию ми́лость.</p>
<p>Ки́ими благоглаго́ливыми словесы́/ <red>Днесь</red> Кли́мента почти́м?/ Небе́снаго му́жа на земли́ во пло́ти,/ требога́тное сокро́вище доброде́телей собра́вшаго,/ ны́не же со А́нгелы ду́хом пребыва́ющаго;/ я́коже зерца́лом пре́жде в гада́нии,/ му́дрость Бо́жию смотре́вшаго,/ ны́не же непосре́дне лице́м к лицу́/ Свет Боже́ственный блаже́нне зря́щаго,/ Христа́ Бо́га на́шего,/ И́же име́яй ве́лию ми́лость.</p>
<p>
<red>Сла́ва, глас 6:</red>
</p>
<p>Доброде́телей воскормля́емь млеко́м,/ дости́гл еси́ верх соверше́нства,/ любве́ бо возже́гся огне́м/ и стра́сти испепели́в до конца́ злосмра́дныя,/ был еси́ воздержа́ния и кро́тости пра́вило,/ ми́лости исто́чник и сострада́ния бе́здна./ Но, о быстре́йшая по́моще и ско́рое заступле́ние/ тя ве́рно призыва́ющих, Кли́менте, святе́йший о́тче,/ предста́ни и ны́не ду́хом/ и изба́ви нас от му́чащаго греха́,/ я́ко мно́гое име́яй дерзнове́ние ко Го́споду.</p>
<p>
<red>И ны́не, пра́здника, глас 8:</red>
</p>
<p>По Рождестве́ Тво́ем, Богоневе́сто Влады́чице,/ пришла́ еси́ в храм Госпо́день/ воспита́тися во свята́я святы́х,/ я́ко освяще́нна./ Тогда́ и Гаврии́л по́слан бысть к Тебе́, Всенепоро́чней,/ пи́щу Тебе́ принося́./ Небе́сная вся удиви́шася,/ зря́ще Ду́ха Свята́го, в Тя все́льшася./ Те́мже, Пречи́стая и Нескве́рная,/ я́же на Небеси́ и на земли́ сла́вима,/ Ма́ти Бо́жия, спаси́ род наш!</p>
<p>
<red>Вход. Све́те ти́хий: проки́мен дне и чте́ния три
<emphasis>(</emphasis></red>
<emphasis>
<red>зри Мине́ю ноября́  </red>23-й день</emphasis>
<emphasis>
<red>).</red>
</emphasis>
</p>
<p>
<red>На литии́ стихи́ры, глас 1:</red>
</p>
<p>Вели́кая и́стины труба́,/ Кли́мент, святи́тель чу́дный,/ вся празднолю́бцы <red>Днесь</red> к весе́лию созыва́ет./ Све́тлое у́бо торжество́ предусря́щим/ до́браго па́стыря, вси ве́рнии,/ пе́сньми сла́вяще свяще́нныя его́ труды́,/ я́ко да моли́твами его́/ прии́мем от Христа́ ве́лию ми́лость.</p>
<p>
<red>Глас 2:</red>
</p>
<p>Ми́ру излия́вшуся на тя благода́ти/ и Христо́во благоуха́ние тя соде́лавшу,/ пома́зался еси́ священноде́йствовати Ева́нгелие Ца́рствия Небе́снаго/ и благово́ния ра́зума его Бо́лгарскую всю зе́млю испо́лнити./ Те́мже, гла́сы моле́бныя раб твои́х/ благосе́рдно прие́мля, Кли́менте приснопа́мятне,/ проси́ да́тися нам ве́лией ми́лости.</p>
<p>
<red>Сла́ва, глас 6:</red>
</p>
<p>Благода́ть чуде́с свы́ше прие́м/ и ро́ды слове́нския просвети́в сло́вом Ева́нгелия,/ святи́телей еси́ сла́ва же и похвала́/ и всея́ Болга́рии великопропове́дный апо́стол,/ Кли́менте, о́тче всеблаже́нне./ Дерзнове́ние у́бо име́я ко Го́споду,/ Того́ моли́ спа́стися душа́м на́шим.</p>
<p>
<red>Глас 5:</red>
</p>
<p>Во оде́жду свяще́нства оде́ян,/ побо́рниче Ду́ха велича́йший,/ престо́лу предста́л еси́ мучи́теля/ и в темни́цу затворе́н был еси́,/ бе́дствуя про́поведи ра́ди Ева́нгелия Христо́ва/ и му́ченическое показу́я противле́ние./ Свобо́ду же Бо́гом улучи́в,/ к бо́лгаром новокреще́нным прите́кл еси́/ и сло́вом твои́м непосты́дно/ посе́ял еси́ се́мя Се́ющаго,/ И́же име́яй ве́лию и бога́тую ми́лость.</p>
<p>
<red>И ны́не, пра́здника, глас то́йже:</red>
</p>
<p>Возсия́ день ра́достен и пра́здник всече́стен:/ <red>Днесь</red> бо, я́же пре́жде Рождества́ и по Рождестве́ Де́ва пребы́вши,/ в храм Госпо́день приво́дится,/ и ра́дуется Заха́рия ста́рец, роди́тель Предте́чев,/ и вопие́т ве́село:/ прибли́жися Предста́тельница скорбя́щих в храм святы́й,/ я́ко Свята́ освяти́тися во оби́телище Всецаря́./ Да весели́тся Иоаки́м пра́отец,/ и А́нна да ра́дуется,/ я́ко принесо́ша Бо́гу, я́ко триле́тствующую ю́ницу,/ Непоро́чную Влады́чицу./ Ма́тери, сра́дуйтеся, де́вы, взыгра́йте,/ и непло́ды, сликовству́йте,/ я́ко отве́рзе нам Небе́сное Ца́рство пронарече́нная Всецари́ца,/ ра́дуйтеся, лю́дие, и весели́теся.</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен:</red> Все отло́жше:</p>
<p>Весь от ю́ности возложи́вся Влады́це,/ Богому́дре Кли́менте,/ вне пло́ти был еси́/ и вся́каго мирска́го сноше́ния,/ страсте́й тече́ние изсуши́в гу́бою доброде́телей,/ и ум свобо́дный земна́го пристра́стия/ привле́кл еси́ к мы́сленным селе́нием,/ иде́же ны́не, приближа́яся/ Престо́лу Христа́ Бо́га на́шего,/ со дерзнове́нием моли́ся о душа́х на́ших.</p>
<p>
<red>Стих:</red> Свяще́нницы Твои́, Го́споди, облеку́тся в пра́вду,/ и преподо́бнии Твои́ возра́дуются.</p>
<p>Воздержа́ние во́льное и труд по́двига восприи́м,/ Богому́дре Кли́менте,/ житие́ равноа́нгельное и невеще́ственное/ на земли́ показа́л еси́./ Те́мже и мзду́ прия́л еси́ толи́ких трудо́в,/ дарова́ния Ду́ха,/ па́стырь быв слове́снаго ста́да,/ и мо́ре чуде́с неизчерпа́емое,/ свяще́нства соверше́ние и мона́шествующих пра́вило,/ проро́к же бу́дущих нело́жный/ и слове́ном апо́стол Христа́ Бо́га на́шего,/ Его́же приле́жно моли́ о душа́х на́ших.</p>
<p>
<red>Стих:</red> Моисе́й и Ааро́н во иере́ех Его́/ и Самуи́л в призыва́ющих И́мя Его́.</p>
<p>Кири́ллу после́дуя, просвети́телю Слове́нскому,/ Богому́дре Кли́менте,/ и Мефо́дию святи́телю по стопа́м ше́ствуя,/ я́коже скрижа́ль доброде́тели,/ житие́ их проо́бразно сотвори́л еси́./ Нау́ма же име́я,/ сосу́да Ду́ха, сподви́жника/ в труде́х равноапо́стольных,/ и весь лик честны́х учени́к,/ Бо́лгар утверди́л еси́/ в ве́ре чи́стей Христа́ Бо́га на́шего,/ Его́же со дерзнове́нием моли́ о душа́х на́ших.</p>
<p>
<red>Сла́ва, глас 6:</red>
</p>
<p>Я́коже жизнь твоя́ Боже́ственна,/ та́ко и коне́ц твой свяще́нный,/ святи́телю Кли́менте блаже́нне,/ в не́мже все мно́жество О́хридское, собра́вшеся,/ я́коже ви́деша тя бездыха́нна,/ глаго́лы жа́лостными вопия́ху, глаго́люще:/ рцы после́днее сло́во рабо́м твои́м,/ немо́лчный пропове́дниче слове́ном!/ Где оставля́еши ча́да твоя́,/ я́же ущедри́л еси́ я́ко оте́ц благоутро́бный?/ Оба́че а́ще и во гро́бе возле́гл еси́,/ но горе́ тя стяжа́хом предста́теля/ и к Бо́гу моли́твенника/ любо́вию чту́щии тя.</p>
<p>
<red>И ны́не, пра́здника, глас то́йже:</red>
</p>
<p><red>Днесь</red>, собо́ри ве́рных, соше́дшеся,/ духо́вне да торжеству́им/ и Богоотрокови́цу Де́ву и Богоро́дицу,/ в храм Госпо́день приводи́му,/ благоче́стно восхва́лим,/ предъизбра́нную от всех родо́в/ во оби́телище всех Царя́ Христа́ и Бо́га./ Де́вы, свещи́ нося́ще, предъиди́те,/ Присноде́вы чту́ще честно́е происхожде́ние;/ ма́тери, печа́ль всю отложи́вше,/ ра́достно спосле́дствуйте Ма́тери Бо́га быва́ющей/ и ра́дости ми́ра Хода́таице./ Вси у́бо ра́достно, е́же ра́дуйся!/ со А́нгелом возопии́м Обра́дованней,/ при́сно моля́щейся о душа́х на́ших.</p>
<p>
<red>На благослове́нии хле́бов тропа́рь свята́го два́жды и пра́здника еди́ножды.</red>
</p>
<p>
<red>Тропа́рь святи́теля Кли́мента, глас 4:</red>
</p>
<p>Словесы́ наста́вил еси́ язы́ки<a type="note" xlink:href="#note220">220</a>
в ве́ру Христо́ву,/ де́лы же возвы́сил еси́ себе́ к Боже́ственней жи́зни,/ святи́телю Кли́менте равноапо́стольне,/ чудесы́ сия́я приступа́ющим к тебе́ ве́рно/ и зна́меньми озаря́я Це́рковь пресла́вно,/ сего́ ра́ди честну́ю твою́ па́мять сла́вим.</p>
<p>
<red>Ин тропа́рь святи́теля, глас то́йже:</red>
</p>
<p>Я́ко труба́ Арха́нгела Бо́жия/ оглаша́еши ро́ди слове́нстии на вся ве́ки/ и к чудеси́ пресла́вному утвержде́ния люде́й твои́х в Правосла́вии/ прилага́еши неиждива́емо чудеса́ ве́лия да́же доны́не./ Те́мже с любо́вию почита́ем присночестну́ю па́мять твою́,/ святи́телю Кли́менте равноапо́стольне, и мо́лим:/ моли́ся о душа́х на́ших.</p>
<p>
<red>Тропа́рь пра́здника, глас 4:</red>
</p>
<p><red>Днесь</red> благоволе́ния Бо́жия предображе́ние/ и челове́ков спасе́ния пропове́дание:/ в хра́ме Бо́жии я́сно Де́ва явля́ется/ и Христа́ всем предвозвеща́ет./ Той и мы велегла́сно возопии́м:/ ра́дуйся, смотре́ния/ Зижди́телева исполне́ние.</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь пра́здника два́жды. Сла́ва, тропа́рь свята́го. И ны́не, пра́здника.</red></p>
<p>
<red>По 1-м стихосло́вии седа́лен, глас 3.</red>
</p>
<p><red>Подо́бен:</red> Боже́ственныя ве́ры:</p>
<p>Боже́ственными догма́ты воспита́н,/ наста́вил еси́ к Боже́ственней ве́ре ро́ды Бо́лгарския, приве́д креще́нием/ и сотвори́в я лю́ди избра́ны,/ страсте́й разли́чных изба́вил еси́,/ о́тче преподо́бне, Христа́ Бо́га моли́/ дарова́тися нам ве́лией ми́лости.</p>
<p>
<red>Сла́ва, и ны́не, пра́здника, глас 1.</red>
</p>
<p><red>Подо́бен:</red> Лик А́нгельский:</p>
<p>Пра́ведных плод Иоаки́ма и А́нны прино́сится Бо́гу во святи́лище свято́е,/ пло́тию младе́нствующи, Пита́тельница жи́зни на́шея,/ Ю́же благослови́ свяще́нный Заха́рия,/ Сию́ вси я́ко Ма́терь Бо́жию ве́рно да ублажи́м.</p>
<p>
<red>По 2-м стихосло́вии седа́лен, глас 4.</red>
</p>
<p><red>Подо́бен:</red> Удиви́ся Ио́сиф:</p>
<p>От младе́нческаго во́зраста зако́ну Бо́жию бога́тно научи́вся,/ лю́ди утверди́л еси́ Боговеща́нными уче́ньми твои́ми/ и честны́м твои́м житие́м всех наста́вил еси́ презира́ти плоть и я́же в ми́ре кра́сная,/ к Небеси́ же при́сно зре́ти и Боже́ственному наслажде́нию,/ е́же нам получи́ти моли́ся,/ ве́рою почита́ющим честну́ю па́мять тво́ю.</p>
<p>
<red>Сла́ва, и ны́не, пра́здника, глас и подо́бен то́йже:</red>
</p>
<p>Пре́жде зача́тия, Чи́стая, освяти́лася еси́ Бо́гу/ и, ро́ждшися на земли́, дар принесла́ся еси́ ны́не Ему́,/ исполня́ющи оте́ческое обеща́ние./ В Боже́ственнем же хра́ме, я́ко су́що Боже́ственный храм,/ от младе́нства чи́сте со свеща́ми све́тлыми отдана́ бы́вши,/ яви́лася еси́ прия́телище Непристу́пнаго и Боже́ственнаго Све́та./ Вели́ко вои́стинну предше́ствие Твое́, Еди́на Богоневе́сто и Присноде́во.</p>
<p>
<red>На полиеле́и велича́ние:</red>
</p>
<p>Велича́ем тя,/ святи́телю о́тче Кли́менте,/ и́же уче́ньми твои́ми ро́ды слове́нския просвети́л еси́/ и ко Христу́ приве́л еси́.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрость и Сло́во:</p>
<p>Апо́стол Христо́вых ре́вность восприи́м,/ объя́л еси́ се́рдцем всю зе́млю Бо́лгарскую,/ пропове́дуя лю́дем Христо́во Ева́нгелие/ и изводя́ от пре́лести мно́жества неизче́тная./ Те́мже тече́ние — по Па́влу — соверши́в,/ вене́ц прия́л еси́ досто́йный трудо́в твои́х, святи́телю блаже́нне,/ моли́ Христа́ Бо́га грехо́в оставле́ние дарова́ти/ пра́зднующим любо́вию честну́ю па́мять тво́ю.</p>
<p>
<red>Сла́ва, и ны́не, пра́здника, глас 8.</red>
</p>
<p>
<red>Подо́бен:</red> Повеле́нное та́йно:</p>
<p>Да ра́дуется Дави́д песнопи́сец/ и да ликовству́ет Иоаки́м со А́нною,/ я́ко Плод Святы́й из них произы́де,/ Мари́я светоно́сная, Боже́ственная свеща́,/ и ра́дуется, входя́щи в храм,/ Ю́же и зря, благослови́ Варахи́ин сын и, ра́дуяся, взыва́ше:/ ра́дуйся, чу́до всеми́рное.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.
<red>Стих:</red>
Услы́шите сия́, вси язы́цы,/ внуши́те, вси, живу́щии по вселе́нней. Вся́кое дыха́ние:
<red>Ева́нгелие от Иоа́нна, зача́ло 35.</red></p>
<p>
<red>По 50-м псалме́ стихи́ра самогла́сна, глас 6:</red>
</p>
<p>Филосо́фию вы́шнюю восприи́м/ и в глубину́ прему́дрости вни́кнув,/ Всецарю́ соедини́лся еси́,/ святи́телю Кли́менте,/ и, я́коже зерца́ло нескве́рное, изобрази́л еси́/ бога́тство Боже́ственных Писа́ний./ Те́мже язы́к е́ллинский слове́ном уясни́в/ и наро́ды просвети́в благоче́стием,/ коне́ц от Бо́га блаже́нный улучи́л еси́/ и мо́лишися о нас,/ и́же ве́рою и любо́вию тя сла́вящих.</p>
<p>
<red>Та́же кано́н пра́здника, на 4
<emphasis>(</emphasis></red>
<emphasis>
<red>зри день сей вы́ше</red>
</emphasis>
<emphasis>
<red>).</red>
</emphasis>
</p>
<p>
<red>Кано́н святи́телю дре́вний, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<emphasis/>
</p>
<p>
<red>Припе́в: </red>Святи́телю Кли́менте, равноапо́стольне,/ моли́ Бо́га о нас.</p>
<p>Прииди́те, пе́сньми духо́вными восхва́лим све́тлую па́мять святи́теля Кли́мента,/ и́мже вся Це́рковь просвеще́нна Хри́ста сла́вит.</p>
<p>Я́коже со́лнце, в ми́ре сия́я, святи́телю Кли́менте,/ просвеща́еши вселе́нную житие́м твои́м,/ и́мже и мене́ просвети́, молю́ся.</p>
<p>Наста́ светоза́рная па́мять твоя́, святи́телю Кли́менте,/ озаря́ющи всех, в святе́й твое́й це́ркви ве́рных соше́дшихся и тя сла́вящих.</p>
<p>
<red>Богоро́дичен:</red> Дверь Небе́сную, Ю́же проро́цы пропове́даша,/ Де́ву, Христа́ ро́ждшую, в пе́снех по достоя́нию возвели́чим.</p>
<p>
<red>Вторы́й кано́н святи́телю, творе́ние Дими́трия Хоматиа́на, архиепи́скопа О́хридскаго, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Триста́ты
<strong>
<a type="note" xlink:href="#note221">221</a></strong>кре́пкия, Рожде́йся от Де́вы,/ во глубине́ безстра́стия/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
<emphasis/>
</p>
<p>Невеще́ственным просвеще́нием светя́ся/ и житие́ чи́стое произволя́я,/ жи́тельством доброде́тельным собесе́дник А́нгелов/ и свет ве́рным был еси́, блаже́нне.</p>
<p>Показа́л еси́ лю́дем стези́ благоче́стия,/ заблу́ждшим в путе́х поги́бели пре́лестию сатани́нскою./ Те́мже тя я́ко Богоглаго́льника/ и Госпо́дня апо́стола пе́сньми сла́вим, приснопа́мятне.</p>
<p>Тимофе́я я́сно подража́я, вме́сто Па́вла, всея́ земли́ просвети́теля,/ пропове́дником ве́ры Мефо́дию и Кири́ллу после́довал еси́./ Сего́ ра́ди с ни́ми просла́вился еси́, Богому́дре.</p>
<p>Возлюби́л еси́ Бо́га от всего́ се́рдца/ и ми́ра кра́сных отве́рглся еси́ всеце́ло./ Сего́ ра́ди молю́ тя:/ плотски́я рабо́ты моли́твами твои́ми измени́ мя,/ я́ко злосе́рдие к Бо́гу ражда́ющия.</p>
<p>
<red>Богоро́дичен: </red>Соблюда́ти честны́я за́поведи Спа́са/ укрепи́ мя Твои́ми те́плыми заступле́нии, Пречи́стая,/ я́ко да любо́вию Тя сла́влю,/ в Рождестве́ сла́ву де́вства невреди́му соблю́дшую.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́нии́ кра́ю, ве́рных утвержде́ние,/ Еди́не Человеколю́бче.</emphasis>
<emphasis/>
</p>
<p>Прииди́те вси, почти́м краси́теля церко́внаго Кли́мента,/ моля́ще не преста́ти ста́ду своему́ мир/ и душа́м на́шим ми́лость посыла́ти.</p>
<p>К тво́ей святы́ни припа́дающе, блаже́нне,/ умиле́нным гла́сом тебе́ вопие́м:/ призри́ на ны моли́твами твои́ми, мо́лим тя.</p>
<p>Луча́ми кни́жнаго уче́ния напая́я весь мир слове́нский,/ сия́еши, я́коже со́лнце, златоза́рными словесы́,/ и́миже озари́ нас, мо́лим тя.</p>
<p>
<red>Богоро́дичен:</red> Неизрече́нно ро́ждши Оте́ческую Зарю́,/ Вседе́теля всей тва́ри и Спа́са душ на́ших,/ утверди́ ны в любви́ Твое́й, Пречи́стая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною му́дростию, Христе́,/ несть бо свят, па́че Тебе́, Человеколю́бче.</emphasis>
<emphasis/>
</p>
<p>Му́дростию слове́с твои́х ве́ру уясни́л еси́/ и научи́л еси́ лю́ди, в пре́лесть многобо́жия уклони́вшияся,/ Тро́ицу че́ствовати Еди́ную.</p>
<p>Си́лою Ду́ха Уте́шителя загради́в ху́льныя на Него́ уста́,/ и ересе́й нача́льники, кре́пко зауши́в, посрами́л еси́.</p>
<p>Непоро́чным житие́м Бо́гу послужи́в, блаже́нне о́тче,/ я́коже дре́вний Ааро́н, всепло́дие прине́сл еси́,/ о ста́де твое́м моля́ся.</p>
<p>Ка́пли сле́зныя несть во мне ко омове́нию душе́вных скверн,/ ты у́бо омы́й мя моли́твами твои́ми,/ струю́ покая́ния мне источа́я.</p>
<p>
<red>Богоро́дичен:</red> Ту́чная горо́, Ю́же Дави́д предзри́ше Ду́хом,/ молю́ Тя приле́жно, Влады́чице,/ обрати́ мя, заблу́ждшаго в гора́х отча́яния.</p>
<p>
<red>Конда́к святи́теля, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>Храм твой, свя́те, врачевство́ духо́вное/ пресла́вно показу́ется ве́рно приступа́ющим,/ всех бо разли́чных боле́зней избавля́ет,/ стра́сти же душ вся́ческия усыпа́ет./ Сего́ ра́ди тя, всеблаже́нне,/ те́пла предста́теля имену́ем.</p>
<p>
<red>И́кос:</red>
</p>
<p>Воспои́м вси ны́не Бо́лгарских люде́й иера́рха,/ благогове́йно приступа́юще в хра́ме его́,/ и Боже́ственную ра́ку моще́й его́ целу́им, к не́му глаго́люще:/ о́тче Богому́дре, ты еси́ па́стырь наш и учи́тель,/ ты град и род твой соблюда́ти не оскудева́й,/ на твоя́ бо приле́жныя моли́твы упова́юще,/ тя, всеблаже́нне, те́пла предста́теля имену́ем.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрость и Сло́во:</p>
<p>Похвала́ми согла́сно почти́м святи́теля вели́каго,/ напои́вшаго всех словесы́ кни́жными/ и весь мир Слове́нский просвети́вшаго заря́ми духо́вными./ Тем, соше́дшеся, досто́йно просла́вим святы́я по́двиги его́/ и к нему́ возопии́м:/ Кли́менте сла́вне,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, пра́здника, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Непоро́чная А́гница и Нескве́рный Черто́г,/ в дом Бо́жий Богоро́дица Мариа́м с весе́лием вво́дится пресла́вно,/ Ю́же А́нгели Бо́жии дорино́сят ве́рно,/ и вси ве́рнии блажа́т при́сно,/ и благода́рственно пою́т Ей непреста́нно ве́лиим гла́сом:/ на́ша сла́ва и спасе́ние Ты еси́, Всенепоро́чная.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра о́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
<emphasis/>
</p>
<p>Тя ми́рови Христо́с па́стыря подаде́,/ поручи́в ти ста́до избра́нное, блаже́нне./ Тем, я́ко со́лнце, сия́еши,/ озаря́я моля́щих ти ся.</p>
<p>Очи́стив ду́шу, и те́ло, и ум, му́дре Кли́менте,/ я́ко зла́то, на земли́ све́тел был еси́,/ сосу́д досто́ин Пресвята́го Ду́ха.</p>
<p>Вся тварь <red>Днесь</red> прославля́ет труды́ твоя́, святи́телю Кли́менте./ Просвети́ ны у́бо/ и отпуще́ние грехо́в пода́ждь моли́твами твои́ми.</p>
<p>
<red>Богоро́дичен:</red> Безсе́менно заче́ншая Творца́ всех, Пренепоро́чная,/ пречи́стеи ру́це возде́вши,/ в ми́ре покры́й ны крыло́ма Твои́ма/ и от гряду́щаго гне́ва изба́ви ны.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ нетле́нною дла́нию и спасе́ зову́щия:/ сла́ва, Христе́, си́ле Твое́й.</emphasis>
<emphasis/>
</p>
<p>Честна́я мирополо́жница святы́х моще́й твои́х де́моны прогоня́ет,/ стра́сти изцеля́ет неизце́льныя и многообра́зных избавля́ет обстоя́ний притека́ющия./ Те́мже ве́рно тя сла́вим.</p>
<p>И уме́рша тя почита́ем я́ко жи́ва, блаже́нне,/ неги́блемыя бо жи́зни но́сиши де́йство, я́ко чуде́с благода́ть прие́м,/ те́мже зове́м:/ сла́ва Облагодати́вшему тя.</p>
<p>Исто́чник изцеле́ний опису́ет/ еди́наго изцеле́ния де́йство на вся́кое ле́то<a type="note" xlink:href="#note222">222</a>
,/ Кли́ментова же ра́ка неизче́тная мно́жества неду́гов вся́ческих прогоня́ет всегда́.</p>
<p>Помышле́ньми согреша́ю всегда́, и словесы́, и дея́ньми,/ те́мже удали́хся от лица́ Твоего́, Го́споди./ Но, обрати́в, спаси́ мя я́ко блу́днаго,/ непреста́нными Твоего́ святи́теля моли́твами.</p>
<p>
<red>Богоро́дичен:</red> Непрело́жна Влады́ку родила́ еси́ пло́тию, Де́во,/ спасти́ восхоте́вшаго челове́ка./ Те́мже к блу́дному житию́ отвраще́нна мя/ к покая́нию обрати́ предста́тельствы Твои́ми.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
<emphasis/>
</p>
<p>К твое́й святы́ни вси припа́даем, Кли́менте, святи́телю Спа́сов,/ умиле́нными глаго́лы со слеза́ми вопию́ще:/ не забу́ди моли́твенники твоя́.</p>
<p>А́нгельское житие́ име́в на земли́,/ ра́вную со А́нгелы честь восприе́млеши,/ с ни́миже ны́не предстоя́ Влады́це, моли́ся о ста́де твое́м.</p>
<p>Свяще́нную слу́жбу всегда́ Бо́гу вознося́,/ всех ко благоче́стию приводи́л еси́ словесы́ духо́вными,/ и́миже и мене́ озари́, молю́ тя.</p>
<p>
<red>Богоро́дичен:</red> Ма́тернее дерзнове́ние к Сы́ну Твоему́ иму́щи,/ на спасе́ние челове́ков рожде́нному,/ не пре́зри моли́тв на́ших, Пречи́стая,/ Тя бо по Бо́зе Еди́ну помо́щницу и́мамы.</p>
<p>
<red>Ин</red>
</p>
<p>
<red>Ирмо́с:</red>
<emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия сла́вы сия́ние Божества́,/ от но́щи у́тренююще,/ воспева́ем, Человеколю́бче.</emphasis>
<emphasis/>
</p>
<p>Си́лою Ду́ха про́поведь твою́ посе́ял еси́ в слу́хи лю́бящих суету́, о́тче,/ и многопло́дный клас благоче́стия собра́л еси́.</p>
<p>Умерщвле́ние изволя́я носи́ти Христо́во во пло́ти твое́й всегда́,/ жи́ва Сего́ в тебе́ име́л еси́, по Па́влу,/ И́же тя в зе́млю живы́х всели́.</p>
<p>Гла́сы тво́их раб прие́мля, пребога́те,/ изба́ви нас от вся́ких боле́зней, и обстоя́ний,/ и осужде́ния бу́дущаго моли́твами твои́ми.</p>
<p>Изцеле́ний река́ сый, ди́вне,/ мои́х губи́тельных страсте́й тече́ние изсуши́ твои́ми моли́твами/ и сле́зными тече́нии ду́шу мою́ очи́сти.</p>
<p>
<red>Богоро́дичен:</red> Ма́тернее приве́тствие с де́вством на Тебе́ сочета́ся, Чи́стая,/ Зижди́теля бо родила́ еси́ па́че разуме́ния./ Те́мже, Матероде́ву Тя разуме́юще, сла́вим.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
<emphasis/>
</p>
<p>Тучено́сен о́блак яви́лся еси́ всем Це́рквам, Кли́менте свя́те./ И ны́не моли́ся Влады́це ро́су духо́вную излия́ти на нас, певцы́ твоя́.</p>
<p>Све́тится Це́рковь О́хридская, труды́ твоя́ почита́ющи,/ в ню́же прише́д, сохрани́ от бед честву́ющих честну́ю па́мять твою́.</p>
<p>Я́ко гром, греми́ громогла́сным язы́ком Небе́сное уче́ние,/ и я́ко кимва́л, звяца́я златоза́рными устна́ми,/ всю зе́млю огласи́л еси́, блаже́нне Кли́менте, Богогла́се.</p>
<p>
<red>Богоро́дичен:</red> Не преста́й о нас моля́щися, Богоро́дице Де́во,/ я́ко ве́рным Ты еси́ утвержде́ние и кре́пость Боже́ственная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи</emphasis>́
<emphasis>щшися/ ра́ди ми́лости от ребр Твои́х/ исте́кшею кро́вию.</emphasis>
<emphasis/></p>
<p>Восте́кл еси́, я́коже звезда́, осиява́я концы́ слове́нския/ и к све́ту Богопозна́ния возставля́я/ стра́стне во тьме неве́дения спя́щия.</p>
<p>Намасти́ еле́ем твои́х заступле́ний/ гла́вы окружа́ющих честну́ю ра́ку моще́й твои́х/ и почита́ющих честна́я твои́ исправле́ния.</p>
<p>Погуби́л еси́ ерети́ческое злоче́стие,/ на Ду́ха в высоту́ взе́млющее хуле́ние,/ держа́ву же благочести́вых догма́т укрепи́л еси́.</p>
<p>Покажи́ мя превы́шша злоде́йства злосе́рдных,/ и́маши бо дерзнове́ние к Влады́це, святи́телю вели́кий,/ и бу́ди ми крепча́йшее прибе́жище.</p>
<p>
<red>Богоро́дичен:</red> Ми́лостива соде́лай Сы́на Твоего́, Богома́ти,/ благоче́стно Тя, Богоро́дицу, испове́дающим/ и пода́ждь нам ми́лости Твоя́ пребога́тыя.</p>
<p>
<red>Конда́к и и́кос пра́здника
<emphasis>(</emphasis></red>
<emphasis>
<red>зри день сей вы́ше</red>
</emphasis>
<emphasis>
<red>).</red>
</emphasis>
</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<emphasis/>
</p>
<p>Гроб твой честны́й со стра́хом обстоя́ще, святи́телю,/ умиле́нным гла́сом вопие́м ти,/ грехо́в избавле́ние прося́ще.</p>
<p>Не отврати́ лица́ твоего́, блаже́нне Кли́менте,/ но моли́ся к Изба́вителю Христу́ Бо́гу,/ да ми́лости Своея́ сподо́бит ны.</p>
<p>Простри́ на моли́тву пречестне́и ру́це твои́, Кли́менте свя́те,/ и защити́ от всех зол,/ укрепля́я и освяща́я нас.</p>
<p>
<red>Богоро́дичен:</red> Безсе́менно вмести́вши Творца́ во чре́ве Свое́м/ и неизрече́нно роди́вши,/ Того́ умоли́ я́ко Ма́ти спасти́ ду́ши на́ша.</p>
<p>
<red>Ин</red>
</p>
<p>
<red>Ирмо́с:</red>
<emphasis>Спасы́й во огни́ Авраа́мския Твоя́</emphasis>
<emphasis>о́троки/ и халде́и уби́в,/ я́же пра́вда пра́ведно уловля́ше,/ Препе́тый Го́споди, Бо́же оте́ц на́ших,/ благослове́н еси́.</emphasis>
</p>
<p>От ве́ждей твои́х дрема́ние отря́сл еси́, бо́дрствуя в моли́твах,/ и неусы́пною стра́жею дале́че от па́ствы твоея́ губи́тели отгна́л еси́, вопия́:/ Бо́же оте́ц на́ших, благослове́н еси́.</p>
<p>Апо́столов лик украша́еши я́ко све́тлый Богоглаго́льник,/ страстоте́рпцев мно́жество восполня́еши я́ко без кро́ве му́ченик,/ свяще́нников собра́ние составля́еши я́ко знамено́сный святи́тель, вопия́:/ Бо́же оте́ц на́ших, благослове́н еси́.</p>
<p>Не скры́ся от <red>Тебе</red>́ и детовожде́ние младе́нцев,/ но и сия́ о́бразом письме́н соверша́л еси́, к благоче́стию вопию́щия:/ Бо́же оте́ц на́ших, благослове́н еси́.</p>
<p>Лю́тыми страстьми́ неи́стовствующую ду́шу мою́, треблаже́нне,/ благи́ми дея́ньми лозу́ покажи́,/ до́брыя розги́ иму́щую и плоды́ нося́щую, вопию́щи:/ Бо́же оте́ц на́ших, благослове́н еси́.</p>
<p>
<red>Богоро́дичен:</red> Сове́та Вели́каго А́нгела роди́ Отрокови́ца,/ Его́же я́ко А́нгелов Творца́ и челове́ков Спаси́теля сла́вим, глаго́люще:/ Бо́же оте́ц на́ших, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ благочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Со Безпло́тными Си́лами водворя́яся и Христу́ Бо́гу с ни́ми предстоя́,/ помоли́ся о творя́щих честну́ю па́мять твою́, пою́щих:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>При́зри на птенцы́, и́хже воспита́л еси́ под кро́вом твои́м,/ и наслади́л еси́ слове́с твои́х медото́чных,/ и, просте́р ру́це, благослови́ ученики́ твоя́, пою́щия:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Вку́пе с блаже́нным Кири́ллом и светоза́рным Мефо́дием/ процве́л еси́, я́коже на горе́./ Вку́пе и моли́теся при́сно о ста́де ва́шем, воспева́ющем:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен:</red> Ма́ти Бо́жия, Спа́са пло́тию ро́ждшая,/ соу́з нас страсте́й разреши́/ и моли́ся спасти́ся нам, пою́щим:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ львов зия́ния в ро́ве затче́,/ о́гненную же си́лу угаси́ша,/ доброде́телию препояса́вшеся,/ благоче́стия рачи́тели/ о́троцы, взыва́юще:/ благослови́те, вся дела́ Госпо́дня, Го́спода.</emphasis>
<emphasis/>
</p>
<p>Пригвозди́в себе́ к па́че ума́ благи́м и презре́в ви́димая,/ вы́шше сил твою́ жизнь соблю́л еси́/ и яви́лся еси́ честны́й сосу́д Ду́ха, воспева́я:/ благослови́те, вся дела́ Госпо́дня, Го́спода.</p>
<p>Воды́ живы́я вожделе́в, я́ко еле́нь жа́ждущий,/ и напи́вся, исто́чник неистощи́мый был еси́ догма́тов Боже́ственных/ и чуде́с ужа́сных вопию́щим:/ благослови́те, вся дела́ Госпо́дня, Го́спода.</p>
<p>Приста́нище бу́ди мне, вла́ющемуся в пучи́не жите́йстей,/ и утиши́ искуше́ний свире́пыя во́лны/ призыва́ющему тя, предста́теля, и воспева́ющему:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Заре́ю те́плых Твои́х моле́ний/ просвети́ потемне́нную страстьми́ мою́ ду́шу, Благода́тная,/ и све́том покая́ния сы́на мя покажи́ Све́та У́мнаго, вопию́ща:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с,/ тем Тя, Богоро́дицу,/ А́нгелов и челове́к чинонача́лия велича́ют.</emphasis>
<emphasis/>
</p>
<p>Не помяни́ безчи́сленных мои́х грехо́в, блаже́нне святи́телю,/ но, просте́р свы́ше пречи́стеи ру́це твои́,/ возведи́ мя, во гресе́х лежа́щаго поги́бельных.</p>
<p>Тя молю́, Кли́менте святи́телю, и ру́це к тебе́ простира́ю,/ и сле́зы испуща́ю, и коле́не преклоня́ю,/ прося́ отпуще́ния безчи́сленны́х мои́х прегреше́ний моли́твами твои́ми.</p>
<p>Испроси́, блаже́нне, с Небесе́ побе́ду на проти́вныя враги́ благочести́вым лю́дем,/ христолюби́вое же во́инство и правосла́вный наро́д изба́ви от вся́ких зол,/ я́ко да досто́йно тя ублажа́ем.</p>
<p>
<red>Богоро́дичен:</red> А́нгелов Творца́ безсе́менно заче́нши/ и ро́ждши пло́тию Спа́са на́шего,/ Того́ приле́жно моли́, Богоро́дице,/ да́ти нам грехо́в отпуще́ние,/ я́ко да досто́йно Тя велича́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́</emphasis>
<emphasis>— Тебе́, Де́во,/ краеуго́льный отсече́ся —/ Христо́с, совокупи́вый разстоя́щаяся естества́./ Тем, веселя́щеся,/ Тя, Богоро́дице, велича́ем.</emphasis>
</p>
<p>Глаго́лы живота́ ве́чнаго вложи́в освяще́нному твоему́ ста́ду, треблаже́нне,/ и соверши́в <red>е</red> догма́тами благоче́стия,/ восте́кл еси́ в Небе́сная селе́ния.</p>
<p>Да лу́чшия сла́вы в Вы́шних сподо́бишися,/ житие́ на земли́ показа́л еси́ вся́каго рабостра́стия свобо́дное./ Те́мже и насле́дие име́л еси́ свобо́дныя митропо́лии.</p>
<p>Горе́ тя Це́рковь перворо́дных весели́т, треблаже́нне,/ до́ле же тя прославля́ет чуде́с благода́ть,/ ю́же ти Бог дарова́,/ прославля́емый всегда́ во святы́х Свои́х.</p>
<p>Тя, Христо́ва иера́рха, свети́льника церко́внаго почита́юще,/ Кли́менте Богоно́се, гла́сы пе́сненными мо́лим:/ не пре́зри, преподо́бне, раб твои́х моли́твы.</p>
<p>
<red>Богоро́дичен:</red> Усты́, душе́ю и се́рдцем Тя, Богоро́дицу, испове́дающих, Де́во,/ от бед изба́ви и вся́кия ско́рби,/ я́ко иму́щи дерзнове́ние ко из Тебе́ ро́ждшемуся Го́споду.</p>
<p>
<red>Свети́лен, глас 3.</red>
</p>
<p>
<red>Подо́бен:</red> Не́бо звезда́ми:</p>
<p>Я́ко со́лнце, просвети́вый Це́рковь твою́, му́дре,/ чудеса́ источа́еши во всю́ вселе́нную,/ Кли́менте свяще́нне, архиере́йская сла́во.</p>
<p>
<red>Сла́ва, и ны́не, пра́здника, глас 2.</red>
</p>
<p>
<red>Подо́бен:</red> Жены́, услы́шите:</p>
<p>Ю́же дре́вле предвозвести́ проро́ческое сосло́вие:/ ста́мну, и жезл, и скрижа́ль, и несеко́мую го́ру —/ Мари́ю Богоотрокови́цу ве́рно да восхва́лим,/ <red>Днесь</red> бо вво́дится во свята́я святы́х воспита́тися Го́сподеви.</p>
<p>
<red>На хвали́тех 3 стихи́ры пра́здника
<emphasis>(</emphasis></red>
<emphasis>
<red>зри день сей вы́ше</red>
</emphasis>
<emphasis>
<red>).</red>
</emphasis>
</p>
<p>
<red>И́ны стихи́ры, свята́го Кли́мента О́хридскаго, глас 8.</red>
</p>
<p><red>Подо́бен:</red> О, пре́славнаго чудесе́:</p>
<p>Кли́менте Богому́дре, о́тче наш,/ воздержа́нием плотски́х страсте́й/ и спротяже́нным жи́зни твое́й по́стничеством/ ум впери́л еси́ к раче́нию высо́кому/ Боже́ственнаго незаходи́маго Све́та/ и превожделе́ннаго Небе́снаго блаже́нства,/ и́хже сла́дости в прича́стии всегда́ был еси́,/ предстоя́ ду́хом Престо́лу Всецаря́ Христа́,/ Его́же моли́, да спасе́т ду́ши на́ша я́ко Милосе́рд.</p>
<p>Кли́менте, Богому́дре, о́тче наш,/ святи́тельства оде́жду от Бо́га прии́м,/ па́стырь до́брый гра́да О́хридскаго был еси́/ и лю́ди Госпо́дни до́бре упа́сл еси́,/ Болга́рию всю к благоче́стию приве́д/ Боже́ственными словесы́ и поуче́нии/ и чуде́с пресла́вных показа́ньми./ Те́мже тя почита́ем, Христа́ сла́вяще,/ Его́же моли́, да спасе́т ду́ши на́ша я́ко Милосе́рд.</p>
<p>Кли́менте, Богому́дре, о́тче наш,/ со́лнца светоза́рнее от за́пад возсия́л еси́,/ лучи́ слове́с твои́х испуска́я/ и концы́ вселе́нныя просвеща́я./ Основа́ние непоколеби́мое Це́ркве яви́вся/ и столп незы́блемь благоче́стия,/ ересе́й тьму в бе́гство обрати́л еси́/ и Христа́ правосла́вно просла́вил еси́,/ Его́же моли́, да спасе́т ду́ши на́ша я́ко Милосе́рд.</p>
<p>
<red>Сла́ва, глас 8:</red>
</p>
<p>Святи́теля Христо́ва Кли́мента вси восхва́лим,/ похвалу́ Слове́нскую и правосла́вных утвержде́ние,/ Бо́лгаров сла́ву и вселе́нныя неусы́пнаго предста́теля,/ непреста́нно к нему́ глаго́люще:/ ра́дуйся, Кли́менте, отце́в свяще́ннейше;/ радуйся, чуде́с исто́чниче и изцеле́ний некра́домое сокро́вище;/ ра́дуйся, архиере́ев сла́во и мона́шествующих похвало́./ И ны́не све́тло соверша́ющим честну́ю твою́ па́мять/ проси́ согреше́ний проще́ния и спасе́ния душ на́ших.</p>
<p>
<red>И ны́не, пра́здника, глас 2:</red>
</p>
<p><red>Днесь</red> в храм приво́дится Всенепоро́чная Де́ва,/ во оби́телище Всецаря́ Бо́га/ и всея́ жи́зни на́шея Пита́теля./ <red>Днесь</red> Чисте́йшая святы́ня,/ я́ко триле́тствующая Ю́ница,/ во Свята́я святы́х вво́дится./ Той возопии́м, я́коже А́нгел:/ ра́дуйся, Еди́на в же́нах благослове́нная.</p>
<p>
<red>Славосло́вие вели́кое и отпу́ст.</red>
</p>
<p>
<strong/>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны от кано́на Богоро́дицы, песнь 3-я, и свята́го, песнь 3-я. Проки́мен, глас 1: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.
<red>Стих:</red>
Услы́шите сия́, вси язы́цы,/ внуши́те, вси, живу́щии по вселе́нней
<red>. Апо́стол ко Евре́ем, зача́ло 318. </red>
Аллилу́ия,
<red>глас 2: </red>
Уста́ пра́веднаго поуча́тся прему́дрости,/ и язы́к его́ возглаго́лет суд.
<red>Ева́нгелие от Луки́, зача́ло 54. Прича́стен: </red>
Ча́шу спасе́ния:
<red>или́:</red>
В па́мять ве́чную бу́дет пра́ведник:</p>
</section>
