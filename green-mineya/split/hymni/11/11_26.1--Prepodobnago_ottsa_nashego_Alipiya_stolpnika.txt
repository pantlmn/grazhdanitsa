<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Преподо́бнаго отца́ на́шего Али́пия сто́лпника</red>
</p>
</title>
<p>
<red>На </red>Го́споди, воззва́х:
<red>стихи́ры Окто́иха или́ Богоро́дицы, та́же свята́го, глас 1.</red></p>
<p>
<red>Подо́бен:</red> Всехва́льнии му́ченицы:</p>
<p>Всеблаже́нне Али́пие,/ твою́ измла́да возложи́л еси́ жизнь Христу́, Бо́гу на́шему,/ от Него́же укрепля́емь,/ плотски́я стра́сти по́мыслу покори́л еси́,/ го́ршее подчиня́я лу́чшему./ Те́мже моли́ся дарова́ти душа́м на́шим/ мир и ве́лию ми́лость.</p>
<p>Богому́дре Али́пие,/ свети́ло яви́лся еси́ велича́йшее,/ просвеща́ющее подсо́лнечную чуде́с сия́нии и Боже́ственными де́лы,/ те́мже по успе́нии незаходи́мый тя Свет прия́т./ Те́мже моли́ся дарова́ти душа́м на́шим/ мир и ве́лию ми́лость.</p>
<p>Столп был еси́, му́дре, мона́хов непоколеби́мь,/ превы́ше столпа́ стоя́,/ и, дручи́мь зно́ем, и хла́дом, и мно́гими поще́нии,/ тем и прия́л еси́ Ду́ха Боже́ственная дарова́ния/ цели́ти неду́ги и отгони́ти стра́сти люте́йшия./ И ны́не моли́ся дарова́ти душа́м на́шим/ мир и ве́лию ми́лость.</p>
<p>
<red>Сла́ва, и ны́не, Богоро́дичен.</red>
</p>
<p>
<red>Подо́бен то́йже:</red>
</p>
<p>Ра́дуйся, купино́ неопали́мая, Сове́та Вели́каго А́нгела;/ ра́дуйся, еди́на ро́ждшая;/ ра́дуйся, изволе́ние честны́я Тро́ицы;/ ра́дуйся, земны́м утвержде́ние;/ ра́дуйся, рая́ клас прозя́бши невозде́ланный, Царя́ и Го́спода,/ прозябе́ния изсуша́юща зло́бы.</p>
<p>
<red>Крестобогоро́дичен, подо́бен то́йже:</red>
</p>
<p>Своего́ А́гнца, А́гница и непоро́чная Влады́чица,/ на Кресте́ я́ко ви́девши, зра́ка не иму́ща, ниже́ добро́ты,/ увы́ Мне, рыда́ющи, глаго́лаше:/ где добро́та Твоя́ за́йде, Сладча́йший?/ Где благоле́пие? Где благода́ть блиста́ющая о́браза Твоего́,/ Сы́не Мой любе́знейший?</p>
<p>
<red>Тропа́рь, глас 1:</red>
</p>
<p>Терпе́ния столп был еси́,/ ревнова́вый пра́отцем, преподо́бне,/ Ио́ву во страсте́х, Ио́сифу во искуше́ниих,/ и Безпло́тных жи́тельству сый в телеси́,/ Али́пие о́тче наш,/ моли́ Христа́ Бо́га спасти́ся душа́м на́шим.</p>
<p>
<red>Ин тропа́рь, глас 4:</red>
</p>
<p>Стра́шен и непристу́пен показа́лся еси́ бесо́м вои́стину,/ уязвля́я си́х ра́ною свяще́нных твои́х моли́тв/ и дале́че отгоня́я ополче́ния страстна́я посто́м/ и колеба́ющимся был еси́, всеблаже́нне, непрекло́нное утвержде́ние,/ Али́пие преподо́бне,/ моли́ Христа́ Бо́га/ спасти́ся душа́м на́шим.</p>
<p>
<red>На у́трени о́ба кано́на Окто́иха и преподо́бнаго на 4, его́же краегране́сие: </red>Ра́дуяся, похваля́ю Али́пиевы боле́зни.
<red>Ио́сиф. Глас 5.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Коня́ и вса́дника в мо́ре Чермно́е,/ сокруша́яй бра́ни мы́шцею высо́кою,/ Христо́с истрясе́, Изра́иля же спасе́,/ побе́дную песнь пою́ща.</emphasis>
<emphasis/>
</p>
<p>Благода́тию испо́лнен, ра́дости мою́ испо́лни ду́шу,/ похвали́ти житие́ твое́, Али́пие, и жи́тельство,/ и́миже вся А́нгелы возвесели́л еси́, подвиза́вся.</p>
<p>Я́ко друга́го тя Самуи́ла Бог освяти́ из ма́терняго чре́ва, Али́пие блаже́нне,/ и зре́ти пре́дняя я́ко проро́ка Боже́ственна/ соде́я тя, достосла́вне.</p>
<p>Я́ко да Бог яви́т твою́ све́тлость,/ ю́же напосле́док име́л еси́, до́бре подвиза́вся,/ све́та Боже́ственнаго испо́лни,/ тебе́ ро́ждшуся, преподо́бне, хра́мину па́че ума́.</p>
<p>
<red>Богоро́дичен:</red> Рече́ние проро́ка честна́го коне́ц прия́т:/ се бо Де́ва пло́тию Бо́га роди́, челове́ки воззи́ждуща,/ сокруше́нныя пре́жде грехми́ и прегреше́нии.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Водрузи́вый на ничесо́мже зе́млю повеле́нием Твои́м/ и пове́сивый, неодержи́мо тяготе́ющую,/ на недви́жимем, Христе́, ка́мени за́поведей Твои́х,/ Це́рковь Твою́ утверди́, еди́не Бла́же и</emphasis>
<emphasis>Человкеколю́бче.</emphasis>
</p>
<p>Я́ко свети́льник на све́щнице, дея́ния лу́чшаго возложе́н,/ светоза́рными твои́ми, о́тче, доброде́тельми/ вся́ку ду́шу, ве́рно к тебе́ приходя́щую,/ благочестному́дренно просвети́л еси́, тьмы греха́ избавля́я.</p>
<p>Ума́ твоего́ свяще́нная движе́ния/ творя́ к соблюде́нию Боже́ственных зако́нов Ду́ха,/ А́нгел яви́лся еси́ на земли́,/ А́нгельское жи́тельство с пло́тию восприе́м, о́тче Богоно́се Али́пие.</p>
<p>Разу́мно пли́щей<a type="note" xlink:href="#note223">223</a>
жите́йских, Али́пие, отше́льник яви́лся еси́/ и приступи́л еси́ к три́знам<a type="note" xlink:href="#note224">224</a>
по́стническаго пребыва́ния усе́рдно,/ твое́ се́рдце жили́ще явля́я Ду́ха, преподо́бне.</p>
<p>
<red>Богоро́дичен:</red> Де́во чи́стая, Сло́ва пала́та,/ ду́шу мою́ покажи́ дом Ду́ха/ и водо́ю исто́чника живонача́льнаго напо́й мя, зно́ем греха́ пали́маго,/ я́ко да по до́лгу сла́влю Тя.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Све́тлостию ве́ры и де́тельным све́том/ яви́лся еси́ равноа́нгелен на земли́ вои́стинну, Али́пие преподо́бне,/ показа́л еси́ му́жественно кре́пкое ра́зума твоего́,/ победи́в ополче́ния страстна́я посто́м./ Те́мже и по кончи́не, я́ко жив сый,/ моли́ спасти́ся нам.</p>
<p>
<red>Сла́ва, и ны́не, Богоро́дичен:</red>
</p>
<p>Де́во всенепоро́чная, Я́же пресу́щнаго Бо́га ро́ждшая,/ со Безпло́тными Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, е́дина Всепе́тая.</p>
<p>
<red>Крестобогоро́дичен:</red>
</p>
<p>Де́во пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́./ Его́же, Благослове́нная, моля́щи не преста́й/ проще́ние прегреше́ний нам дарова́ти.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Боже́ственное Твое́ разуме́в истоща́ние,/ прозорли́во, Авваку́м, Христе́, со тре́петом вопия́ше Тебе́:/ во спасе́ние люде́й Твои́х/ спасти́ помаза́нныя Твоя́ прише́л еси́.</emphasis>
<emphasis/>
</p>
<p>Любо́вь и́стинную и милосе́рдие,/ ве́ру и наде́жду тве́рду и жи́тельство нельсти́вое прие́м, о́тче,/ уго́дник Христо́в был еси́.</p>
<p>Стоя́ на столпе́, непрекло́нен проти́вными прило́ги,/ де́монов полк победи́л еси́/ и коле́блемым был еси́, всеблаже́нне, незы́бленное утвержде́ние.</p>
<p>Вод Боже́ственных испо́лнен быв,/ и ороси́л еси́ ду́ши, иста́явшия зно́ем лю́таго греха́,/ Али́пие Богому́дре, всебога́те.</p>
<p>Яви́лся еси́ стра́шен и непристу́пен де́моном всем вои́стинну,/ ураня́я сия́ ра́ною свяще́нных твои́х моли́тв/ и дале́че отгоня́я, Али́пие.</p>
<p>
<red>Богоро́дичен:</red> Стра́сти души́ моея́ исцели́/ и просвети́ ум и се́рдце мое́, Влады́чице,/ Светода́теля ро́ждши Христа́, преблага́го Бо́га.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Одея́йся све́том, я́ко ри́зою,/ к Тебе́ у́тренюю и Тебе́ зову́:/ ду́шу мою́ просвети́ омраче́нную, Христе́,/ я́ко еди́н благоутро́бен.</emphasis>
<emphasis/>
</p>
<p>Весь возложи́вся Вседержи́телю,/ ле́тным стоя́нием без покро́ва, о́тче,/ дожде́м и зно́ем зе́льно стражда́, усе́рдно претерпе́л еси́.</p>
<p>В пе́снех и мольба́х упраждня́яся, преподо́бне,/ трисо́лнечныя зари́ благода́ть ума́ чистото́ю прия́л еси́/ и свет целе́ний возблиста́л еси́.</p>
<p>Те́ло твое́ на столпе́ огради́в,/ умо́м ше́ствовати невозбра́нно к тебе́ жела́емому, о́тче, попусти́л еси́,/ све́та исполня́емь.</p>
<p>
<red>Богоро́дичен:</red> Свята́го родила́ еси́ Бо́га,/ бы́вша Челове́ка за милосе́рдие, Свята́я Отрокови́це,/ освяща́ющаго и́же Того́ ве́рою и стра́хом освяща́ющия.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Неи́стовствующееся бу́рею душетле́нною,/</emphasis>
<emphasis>Влады́ко Христе́, страсте́й мо́ре укроти́/ и от тли возведи́ мя,/ я́ко благоутро́бен.</emphasis>
</p>
<p>Ка́мением тя ду́си зло́бы бию́ще я́ве,/ творя́ща стоя́ние на столпе́,/ я́ко тве́рдаго ка́мене, ника́коже поколеба́ша.</p>
<p>Терпя́, преподо́бне, претерпе́л еси́,/ терпе́ние тебе́ и́стинное Го́споду дарова́вшу/ и от всех неудо́бных тя изба́вившу.</p>
<p>Пресла́вно, преподо́бне, свет ви́ден бысть вы́ше столпа́,/ на всяк день просвеща́ющь твоя́, чудотво́рче, душе́вная чу́вства.</p>
<p>
<red>Богоро́дичен:</red> Кре́пко Тя утеше́ние су́щии в ско́рби,/ и прибе́жище, и изве́стное вси и́мамы заступле́ние, Богоро́дице,/ спаси́ от бед рабы́ Твоя́.</p>
<p>
<red>Конда́к, глас 8.</red>
</p>
<p>
<red>Подо́бен:</red> Я́ко нача́тки:</p>
<p>Я́ко доброде́телей вину́ и по́стников удобре́ние,/ Це́рковь сла́вит тя <red>Днесь</red> и воспева́ет, Али́пие:/ моли́твами твои́ми пода́ждь/ чту́щим любо́вию до́блести твоя́ и боре́ния/ лю́тых прегреше́ний избавле́ние,/ я́ко тезоимени́тый.</p>
<p>
<red>И́кос:</red>
</p>
<p>Али́пиеву житию́ Боже́ственному и равноа́нгельному, прииди́те, почуди́мся,/ архиере́и, свяще́нницы, и мона́шествующии,/ и вси лю́дие Богому́дрии,/ и подража́им дея́ния его́,/ да и того́ ча́сти сподо́бимся мольба́ми его́, празднолю́бцы,/ и́бо той небе́сную песнь пое́т безпеча́льно Бо́гу,/ я́ко тезоимени́тый.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Превозноси́мый отце́в Госпо́дь/ пла́мень угаси́, о́троки ороси́,/ согла́сно пою́щия:/ Бо́же, благослове́н еси́.</emphasis>
<emphasis/>
</p>
<p>Терпели́вейший и кре́пкий Али́пий,/ ле́ты мно́гими зимо́ю дручи́мь,/ Ду́ха теплото́ю гре́ящеся пресла́вно.</p>
<p>К высоте́ Небе́сней име́я жи́тельство,/ о телеси́ небре́гл еси́,/ я́ко растле́тися иму́щем,/ и тому́, согнива́ему, неради́л еси́ о боле́знех.</p>
<p>Вся́каго сладостра́стия, о́тче, отве́ргся,/ с зимо́ю и ва́ром боря́ся, пострада́л еси́, безпокро́вен, поя́:/ благослове́н Бог оте́ц на́ших.</p>
<p>
<red>Богоро́дичен:</red> Непостижи́мый плоть прия́т,/ у́мну же и одушевле́нну, из Тебе́, Присноде́во,/ е́же спасти́ пою́щия:/ Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Тебе́, Вседе́телю/ в пещи́ о́троцы, всеми́рный лик спле́тше, поя́ху:/ дела́ вся́кая Го́спода по́йте/ и превозноси́те во вся ве́ки.</emphasis>
<emphasis/>
</p>
<p>Но́вый Самуи́л, предзря́ бу́дущее ума́ чистото́ю, яви́лся еси́, Али́пие,/ всем предглаго́ля, я́ко Бо́жий проро́к,/ от Го́спода явля́емая тебе́, о́тче.</p>
<p>Светови́дный Це́ркве столп, забра́ло незы́бленное,/ стена́ неруши́мая всех челове́ков, Бо́гу ве́ровавших,/ Христо́в уго́дник Али́пий да почти́тся.</p>
<p>Усну́л еси́ до́бре сном пра́ведным, о́тче, всем до́лжным,/ успи́в пре́жде стра́сти многообра́зныя мольба́ми и бде́нии./ Те́мже, неусы́пна тя предста́теля иму́ще ны́не, обогати́хомся.</p>
<p>
<red>Богоро́дичен: </red>Твое́ Рождество́ роди́вшийся грех зло́бою змии́ною обезпло́дстви ны́не,/ еди́на кля́твы потреби́тельница, Де́во./ Те́мже Тя чтим во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Иса́ие, лику́й:/ Де́ва име́ во чре́ве и роди́ Сы́на Емману́ила,/ Бо́га же и Челове́ка, Восто́к И́мя Ему́./ Его́же велича́юще, Де́ву ублажа́ем.</emphasis>
<emphasis/>
</p>
<p>Свяще́нное житие́ твое́ от пеле́н яви́ся Христу́,/ сия́я доброде́тельным све́том, блаже́нне,/ честна́ же твоя́ смерть пред Бо́гом бысть, о́тче Али́пие, мона́шествующих нача́льниче.</p>
<p>Я́ко свети́ло пресве́тлое, просвеща́еши всю зе́млю,/ отгоня́ лука́выя стра́сти, и разреша́я тьму грехо́вную,/ и просвеща́я Боже́ственными светлостьми́ исцеле́ний пою́щия тя.</p>
<p>Стоя́ние на столпе́ сотвори́л еси́ ле́та, му́дре, пятьдеся́т к трем,/ я́ко страда́лец стражда́ усерднейше,/ и зимо́ю, и мра́зом, и зно́ем, о́тче, неосла́бно дручи́мь.</p>
<p>Свята́я твоя́ па́мять Ду́хом Святы́м нас освяща́ет, му́дре,/ сию́ свяще́нно соверша́ющия и ве́рою тя воспева́ющия, о́тче, в ней/ я́ко засту́пника и предста́теля душ на́ших.</p>
<p>
<red>Богоро́дичен:</red> Просвеще́ние мне да́руй, во тьме су́щу страсте́й, окая́нному и гре́шному,/ и изба́ви мя лука́вых дел и пла́мене, предлежа́щаго ми, Пречи́стая Влады́чице,/ Предста́тельнице пою́щих Тя.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>По́двиги па́че челове́ка проше́л еси́, о́тче преподо́бне,/ Христо́вою си́лою,/ пятьдеся́т бо к трем ле́том на столпе́ стоя́л еси́, му́дре Али́пие, отвсю́ду дручи́мь,/ и ны́не коне́чное, блаже́нне, благи́х всех обре́л еси́.</p>
<p>
<red>Богоро́дичен:</red> Ты моя́ предста́тельница Чи́стая и тве́рдое прибе́жище,/ Ты моя́ засту́пница и покро́в,/ и, к Тебе́ припа́дая, зову́:/ боле́зней мои́х изба́ви мя, я́ко всех преиму́щи,/ и огня́ мя исхити́ ве́чнующаго, Де́во, на Тя упова́ющаго.</p>
</section>
