<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Свята́го преподобному́ченика Стефа́на Но́ваго. И свята́го му́ченика Ирина́рха</red>
</p>
</title>
<p>
<red>На</red> Го́споди, воззва́х:
<red>стихи́ры преподо́бнаго, на 6.</red></p>
<p>
<red>Глас 6.</red>
</p>
<p>
<red>Подо́бен:</red> Все отло́жше:</p>
<p>Весь от ю́ности возложи́лся еси́ Влады́це,/ пло́ти кроме́ быв и мирски́я любве́, свяще́ннейше,/ мона́х изя́щнейший быв, Стефа́не,/ и прия́телище Боже́ственнаго Ду́ха,/ и́бо заключи́лся еси́, блаже́нне, в хи́же тесне́йшей,/ впери́л еси́ ум к небе́сным/ зре́ти неизрече́нную добро́ту Христа́ Царя́ и Бо́га,/ Его́же кла́няяся о́бразу,/ пострада́л еси́ крепча́йше.</p>
<p>Четы́редесять дний, я́ко Влады́ка, пости́лся еси́,/ в темни́це блюдо́мь,/ тебе́ сама́го ко страда́нию угото́вал еси́,/ свяще́нне Стефа́не,/ мона́хом утвержде́ние и му́чеником удобре́ние./ Тем тя, я́ко зве́ри неми́лостивии напа́дше,/ я́коже незло́биваго а́гнца влеку́ще,/ непра́ведно растерза́ху/ и со беззако́нными положи́вше,/ страда́вша кре́пко и со дерзнове́нием моля́щася/ о душа́х на́ших.</p>
<p>Лю́дие пребеззако́ннии,/ пребеззако́нию повину́ющеся пребеззако́ннаго царя́, преподо́бне,/ ка́мением тебе́ я́ко первострада́льца и честна́го Стефа́на неща́дно поби́ша/ и главу́ твою́ святу́ю, о́тче, сокруши́ша,/ по у́лицам же влеку́ще суро́вейше,/ излия́ша утро́бы твоя́, всеблаже́нне,/ ниже́ по сме́рти ущедря́юще тя./ О, твоего́ му́жества! О, нра́ва! О, мно́гаго терпе́ния!/ и́мже прия́л еси́, Стефа́не, вене́ц неувяда́емый.</p>
<p>
<red>Сла́ва, глас 6. Студи́тово:</red>
</p>
<p>От младе́нства Бо́гу возложи́лся еси́, свяще́ннейше Стефа́не,/ я́коже вели́кий проро́к Самуи́л,/ и, на го́ру возше́д, мона́шески угоди́л еси́ Ему́,/ па́ки же ко страда́нию обнажи́лся еси́ му́жески,/ и за о́браз Его́ изгна́ния и ско́рби подъя́л еси́ терпели́внейше,/ и у́зы, и темни́цы претерпе́л еси́,/ влачи́мь, и бие́мь, и ка́мением побива́емь,/ и главо́ю сокруша́емь,/ венце́в сподо́бился еси́ от Христа́ Бо́га./ Того́ моли́ любо́вию соверша́ющим твою́ присночестну́ю па́мять/ изба́витися от страсте́й, и искуше́ний, и бу́дущия ско́рби/ и спасти́ся душа́м на́шим.</p>
<p>
<red>И ны́не, Богоро́дичен или Крестобогоро́дичен.</red>
</p>
<p>
<red>Подо́бен:</red> Все отло́жше:</p>
<p>А́гнца Своего́ А́гница нескве́рная дре́вле/ и непоро́чная Влады́чица/ на Дре́ве кре́стнем я́ко узре́,/ ма́терски восклица́ше и, дивя́щися, вопия́ше:/ Ча́до сладча́йшее,/ что зре́ние сие́ но́вое и пресла́вное?/ Ка́ко сонм безблагода́тный суди́щу Пила́тову предаде́ Тя/ и осужда́ет на смерть Живота́ вся́ческих?/ Но воспева́ю Твое́ неизрече́нное, Сло́ве, снизхожде́ние.</p>
<p>
<red>На стихо́вне Окто́иха.</red>
</p>
<p><red>Сла́ва, глас 8:</red></p>
<p>Е́же по о́бразу соблю́д невреди́мо,/ преподо́бне о́тче,/ о Христо́ве о́бразе противоста́л еси́ му́жественнейше,/ не убоя́вся гноеимени́таго преще́ний,/ но Ду́ха мече́м того́ убил еси́./ Тем дерзнове́ние стяжа́в к Бо́гу,/ спаси́ па́ству твою́ от ересе́й всех,/ Стефа́не многострада́льне.</p>
<p>
<red>И ны́не, Богоро́дичен или Крестобогоро́дичен.</red>
</p>
<p>
<red>Подо́бен:</red> О, пресла́внаго чудесе́!</p>
<p>Что зри́мое виде́ние,/ е́же Мои́ми очесы́ ви́дится, о Влады́ко?/ Содержа́й всю тварь, на Дре́во воздви́жен быв,/ и умира́еши, всем дая́й жизнь,/ Богоро́дица, пла́чущи, глаго́лаше,/ егда́ узре́ на Кресте́ возвыша́ема,/ су́щаго из Нея́ неизрече́нно возсия́вшаго/ Бо́га и Челове́ка.</p>
<p>
<red>Тропа́рь, глас 4:</red>
</p>
<p>По́стнически предподвиза́вся на горе́,/ у́мная враго́в ополче́ния/ всеору́жием Креста́ погуби́л еси́, всеблаже́нне,/ па́ки же ко страда́льчеству му́жески вооружи́лся еси́,/ уби́в Копрони́ма мече́м ве́ры,/ и обои́х ра́ди венча́лся еси́ от Бо́га,/ преподобному́чениче Стефа́не приснопа́мятне.</p>
<p>
<red>Ин Тропа́рь, глас 3:</red>
</p>
<p>Я́ко предпросия́вый, Стефа́не, житие́м по́стническим,/ и в ми́ре облиста́л еси́ тече́нием страда́льчества,/ разгна́л еси́ мра́чную пре́лесть ерети́чествующих,/ показа́вый и́стинную сла́ву правосла́вных,/ сего́ ра́ди просла́вился/ я́ко Боже́ственный свиде́тель И́стины Христо́вы.</p>
<p>
<red>Сла́ва, и ны́не, Богоро́дичен или Крестобогоро́дичен.</red>
</p>
<p>
<red>Слу́жба свята́го му́ченика Ирина́рха пое́тся на повече́рии.</red>
</p>
<p>
<red>Кано́н, его́же краегране́сие: </red>Ми́рную мне пода́ждь, му́чениче, благода́ть.
<red>Глас 6.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу, побе́дную песнь/ пои́м, вопия́ше.</emphasis>
<emphasis/>
</p>
<p>От собла́зн жите́йских и страсте́й, стужа́ющих ми,/ умири́ мой ум, страда́льче Ирина́рше,/ твою́ похвали́ти па́мять ти́хо сподо́би.</p>
<p>Струя́ми крове́й твои́х пла́мень гони́телей угаси́в,/ напои́л еси́ помышле́ния ве́рных/ возрасти́ти жела́ние живота́ ве́чнаго благоче́стно, му́чениче Ирина́рше.</p>
<p>Священнопобе́дныя венцы́ я́ко страда́лец прие́м, Ирина́рше,/ преложи́лся еси́ от земли́ к ми́ру нера́тному,/ и све́ту, и животу́ и́стинному, блаже́ннейше.</p>
<p>
<red>Богоро́дичен:</red> Невмести́мое Сло́во, во Твое́м чре́ве вмеще́но, ро́ждши, Боговмести́мая ски́ния,/ утесня́ющаго мя лю́тых треволне́ния злых, Чи́стая, изба́ви.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
<emphasis/>
</p>
<p>Вжиля́ешися кре́постию Боже́ственною/ и гряде́ши к подвиго́м усе́рдно, всеблаже́нне,/ терпя́ ра́ны и растерза́ния гоня́щих, страстоте́рпче му́чениче до́блественнейше.</p>
<p>Кре́пость ти дае́т Христо́с, вели́кий Страстополо́жник,/ погуби́ти пре́лесть и посрами́ти врага́,/ хва́лящася безсту́дно и су́етно, му́чениче, свире́пеющаго.</p>
<p>Низложи́ боле́зньми му́жественными злонача́льнаго зми́я/ лик святы́х, пострада́в кре́пко и ра́ны и у́зы претерпе́в/ си́лою Боже́ственнаго Ду́ха.</p>
<p>
<red>Богоро́дичен:</red> Ю́же ви́де дре́вле Иа́ков/ от земли́ дося́жущу к небе́сней высоте́ Боже́ственную ле́ствицу,/ я́ве Мари́ю Чи́стую, Влады́чню воспои́м пала́ту.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя си́ла,/ Бог и Госпо́дь,/ честна́я Це́рковь/ Боголе́пно пое́т взыва́ющи,/ от смы́сла чи́ста о Го́споде пра́зднующи.</emphasis>
<emphasis/>
</p>
<p>Зако́нно поте́кл еси́, зако́нно пострада́л еси́/ и зако́нно венча́лся еси́, Бо́жиим зако́ном укрепля́емь,/ и непревре́дна тебе́ сама́го соблюда́я, блаже́ннейше.</p>
<p>Не терпя́, сла́вне, в пре́лести ходи́ти,/ к Богорожде́нию я́ко смы́слен, ра́дуяся устреми́лся еси́,/ Свет разу́мный прие́м и свети́льник показу́яся.</p>
<p>Отню́д не покры́ глубина́, прие́мши тя, всеблаже́нне му́чениче,/ позна́вши тя Боже́ственных страсте́й всеи́стиннейшаго Христа́ Боже́ственнаго свиде́теля, Ирина́рше.</p>
<p>Священноде́йствуемы, и предзакала́емы,/ и стру́жемы ку́пно, и огне́м отвсю́ду пали́мы,/ не отверго́стеся Христа́, страстоте́рпицы досточу́дныя.</p>
<p>
<red>Богоро́дичен:</red> Де́ва пребыла́ еси́ по Рождестве́, я́коже была́ еси́ пре́жде Рождества́,/ я́ко Бо́га Сло́ва родила́ еси́,/ изба́вльшаго ны хода́тайством Твои́м, Всенепоро́чная.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жии́,/ и́стиннаго Бо́га,/ от мра́ка грехо́внаго взыва́юща.</emphasis>
<emphasis/>
</p>
<p>Копие́м уязви́ся враг терпе́ния кре́пкаго доблему́дреннаго му́ченика/ и того́ пята́м покори́ся,/ и смех ви́дится и посрамля́ется.</p>
<p>Нога́ твоя́ ста проро́чески, му́чениче, на пра́вости я́ве,/ непревра́тным мудрова́нием подпина́ющи многоко́зненнаго/ и стезя́ми му́чения удобря́ема.</p>
<p>Ты зло́бу гоня́щих, незло́бив и прост яви́вся, му́чениче, отри́нул еси́, Ирина́рше,/ и конча́нием твоея́ кро́ве венцы́ нетле́ния венча́лся еси́.</p>
<p>
<red>Богоро́дичен:</red> Уразуме́в издале́ча та́инственно проро́ков Богосве́тлый лик, Де́во Богоневе́стная,/ Боже́ственнаго Рождества́ Твоего́ глубину́ неизрече́нную,/ о́бразы свяще́нными Тя проначерта́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́и́ское мо́ре,/ воздвиза́емое зря напа́стеи́ бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis>
<emphasis/>
</p>
<p>Возше́д на во́ды, окормля́емь руко́ю живонача́льною, Ирина́рше,/ и спа́слся еси́ си́ми, гони́телей погрузи́в злоче́стия/ моли́твою приле́жною, свяще́ннейше.</p>
<p>Ма́лыми искупи́вше вели́кая,/ на вели́ка себе́ са́мыя, преда́ша муче́ния свяще́нныя жены́,/ лестца́ Е́вина ду́хом умертви́вше, зми́я началозло́бнаго.</p>
<p>О́троцы святи́и, а́гнцы чи́стии и приноше́ния соверше́ная,/ нас ра́ди пожре́ному я́ко же́ртва и́стинному А́гнцу приведе́ни бы́ша,/ в воню́ благово́ния веселя́щеся.</p>
<p>
<red>Богоро́дичен:</red> Се ны́не воплоти́ся от крове́й Твои́х чи́стых, Де́во Ма́ти, Госпо́дь/ и челове́ком соединя́ется кроме́ враще́ния,/ за неизглаго́ланную ми́лость на́ше спасе́ние соде́ловая.</p>
<p>Го́споди поми́луй,
<red>три́жды.</red></p>
<p>
<red>Сла́ва, и ны́не:</red>
</p>
<p>
<red>Седа́лен, глас 2.</red>
</p>
<p>
<red>Подо́бен:</red> Гроб Твой:</p>
<p>Мир тебе́ мног прибы́сть, му́чениче, пости́гшу врага́/ и победи́вшу пре́лести рать Боже́ственною благода́тию,/ кре́пко пострада́вшу ти./ Те́мже ве́рою тя мо́лим:/ вся́каго вре́да изба́ви святу́ю твою́ па́мять чту́щих, Ирина́рше.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Любве́ е́же к пло́ти распря́г твой ум, блаже́ннейше,/ пали́м и огне́м жгомь, му́дре, о́троческую вопия́л еси́ песнь:/ благослове́н еси́, Го́споди Бо́же оте́ц на́ших.</p>
<p>Ублаже́н бысть отроко́в Боже́ственный собо́р/ и жен седмочи́сленный лик святы́й,/ строга́ния, огнь и ра́ны кре́пко претерпе́вше ку́пно,/ и Небе́сных благ сподобля́еми.</p>
<p>Отгоня́ются от еди́наго твоего́ призыва́ния лука́вии ду́си,/ уве́девше тя, страда́льца непобе́дна Христо́ва, Ирина́рше, пою́ща те́пле:/ благослове́н еси́, Го́споди Бо́же оте́ц на́ших.</p>
<p>
<red>Богоро́дичен:</red> Уны́нием мя обдержи́ма воздви́гни к де́йству, Пречи́стая, Боже́ственных дея́ний,/ укрепля́ющи мя на враги́, при́сно борю́щия мя лю́те/ и проти́вными помышле́нии льстя́щия мя.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́,/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
<emphasis/>
</p>
<p>Кро́вными тече́нии еще́ ка́пля/ и ран добро́тою удобря́емь,/ Победотво́рцу яви́лся еси́, Ирина́рше,/ побе́ды по́чести от Него́ прие́мля.</p>
<p>Возвы́сився любо́вию Вседержи́телевою,/ гони́телей вознесе́нную горды́ню низложи́л еси́/ и и́дольское смири́л еси́ киче́ние, му́чениче страстоте́рпче Ирина́рше всеблаже́нне.</p>
<p>Милосе́рдия мя Боже́ственнаго, му́чениче, сподо́би,/ искуше́ний и бед избавля́я ве́рою тя те́плою чту́щаго, Ирина́рше,/ и под покро́в твой прибега́ющаго.</p>
<p>
<red>Богоро́дичен:</red> Ра́дуйся, свята́я горо́ и Богопрохо́дная неизрече́нных веще́й;/ ра́дуйся, явле́ние и слы́шание стра́шное, неудобови́димое виде́ние;/ ра́дуйся, па́дших воззва́ние, Де́во.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти,/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и/ Тя ублажа́ем.</emphasis>
<emphasis/>
</p>
<p>Са́мое после́днее и кра́йнейшее жела́ний пости́гл еси́, Богому́дре Ирина́рше,/ и прича́стием бог был еси́, поя́ с Безтеле́сными:/ Свят, Свят, Свят, Тро́ице вседе́тельная и всеси́льная.</p>
<p>Избе́г се́тей ловя́щих тя,/ ко гнезду́ небе́сному воспочи́л еси́, сла́вне,/ и му́чеников совокупи́лся еси́ во́инством, с тобо́ю сострада́вшими./ Те́мже чтим па́мять ва́шу, прера́достно торжеству́юще.</p>
<p>Кре́пость и си́лу Христа́ полага́я,/ лю́тую мук преплы́в пучи́ну, и вы́шняго приста́нища дости́гл еси́,/ весь укра́шен, весь Ду́ха светоли́тии оби́льно облива́емь.</p>
<p>
<red>Богоро́дичен:</red> Разуме́ти чу́до непости́жное Рождества́ Твоего́, Дево Ма́ти, не могу́ще,/ молча́нием сие́ па́че сла́вим/ и Тебе́ славосло́вим, Всеблаже́нную Еди́ну/ и до́брую в жена́х, о Всенепоро́чная.</p>
<p>
<red>Стихи́ры, глас 6.</red>
</p>
<p>
<red>Подо́бен:</red> Тридне́вен:</p>
<p>
<red>Припе́в:</red> Святы́й му́чениче Ирина́рше, моли́ Бо́га о нас.</p>
<p>По́двиги честна́го страда́льца/ и боле́зни ору́жника Христо́ва,/ благохва́ляще по до́лгу, ве́рнии,/ возопии́м Го́споду:/ того́ моли́твами вся́кия ну́жды изба́ви ны.</p>
<p>Мир мног от Го́спода страда́вшу ти бысть,/ и бу́рю проше́дшу лю́тых,/ Ирина́рше всеблаже́нне,/ до́блий во́ине и моли́твенниче о благохва́лящих тя.</p>
<p>
<red>Сла́ва:</red>
</p>
<p>Спострада́ с тобо́ю жен лик/ и дете́й Боже́ственное собра́ние,/ со святы́м Ака́кием кре́пко соверша́юще по́двиг,/ пре́лесть умаля́юще, Ирина́рше блаже́нне.</p>
<p>
<red>И ны́не, Богоро́дичен:</red>
</p>
<p>Засту́пница и покро́в мой Ты еси́,/ Всенепоро́чная Богоро́дице,/ Тя бо и́мам помо́щницу в ско́рбех, и неду́зех, и теснота́х/ и Тя прославля́ю, Всепе́тую.</p>
<p>
<red>Крестобогоро́дичен:</red>
</p>
<p>Лю́ди беззако́ннейшия,/ без пра́вды пригвожда́ющия Тя на Дре́ве,/ Де́ва и чи́стая Ма́ти Твоя́ зря́щи,/ я́коже Симео́н прорече́,/ утро́бою, Спа́се, уязвля́шеся.</p>
<p>
<strong>
<red>На У́трени</red>
</strong>
</p>
<p>
<red>О́ба кано́на Окто́иха и преподо́бнаго, на 6. Его́же краегране́сие: </red>Христо́с венча́ет тя му́ченическим венце́м, блаже́нне.
<red>Ио́сиф.</red></p>
<p>
<red>Глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь/ пои́м, вопия́ше.</emphasis>
<emphasis/>
</p>
<p>Ра́достно ты проше́д те́сную стезю́ поста́,/ муче́ния широто́ю вра́жия попали́л еси́ стремле́ния/ и простра́нную жизнь, блаже́нне, насле́довал еси́.</p>
<p>Ко́рень тя, непло́дный пре́жде, пло́дствует А́нны тезоимени́тый,/ я́ко дре́вле Самуи́ла, и да́вшему тя дае́т Бо́гу,/ жития́ твоего́, му́дре, благода́ть зна́менающи.</p>
<p>В свяще́ннейший Боже́ственный мона́хов прише́д чин,/ я́ко светле́йшая звезда́, доброде́тельми возсия́л еси́,/ ве́рныя озаря́я та́инственно, преподо́бне Стефа́не.</p>
<p>Стесни́в те́ло заключе́нием те́снаго до́му,/ впери́л еси́ ум к небе́сным, му́дре,/ восхожде́нии до́бре распространя́яся.</p>
<p>
<red>Богоро́дичен:</red> Непрохо́дную дверь, чи́стый чистоты́ храм,/ до́брую в жена́х, Святу́ю Влады́чицу/ гла́сы свяще́нными, свяще́ннии лю́дие, просла́вим.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
<emphasis/>
</p>
<p>Ум твой, зре́нием к Бо́гу удобря́емь, о́тче, красне́йший яви́ся,/ и благода́ти вся́кия испо́лнен вои́стинну,/ и Боже́ственныя све́тлости прича́стник.</p>
<p>Честне́й ико́не Христо́ве/ и Того́ Ро́ждшия покланя́яся, блаже́нне,/ царя́ злочести́ваго повеле́ние ме́рзское возненави́де си́лою Боже́ственнаго Ду́ха.</p>
<p>Желе́зы тебе́, желе́зно иму́ща се́рдце,/ пребезу́мный, связа́в, отсыла́ет в темни́цу/ я́ко храни́теля Христо́вых догма́т, Стефа́не всеблаже́нне.</p>
<p>Твоя́ кра́сныя я́вственно име́л еси́, преподо́бне, но́ги,/ муче́ния к стезя́м ступа́ющия све́тло/ и главы́ вра́жия сокруша́ющия, Стефа́не многострада́льне.</p>
<p>
<red>Богоро́дичен:</red> Из Тебе́, еди́ныя Чи́стыя, Пребоже́ственное Сло́во воплоти́ся, я́ко весть,/ и спасе́ ны от тли,/ покланя́ющияся за милосе́рдие Боже́ственному Его́ снизхожде́нию.</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной:</p>
<p>Тро́ицы рачи́теля и Боже́ственнаго Стефа́на/ восхва́лим ве́рно пе́сньми, празднолю́бцы, от се́рдца,/ я́ко почествова́вша начерта́ние кра́сное Влады́ки и Ма́тере Его́,/ и согла́сно ны́не от любве́ возопии́м ему́, ра́дующеся:/ ра́дуйся, о́тче присносла́вне.</p>
<p>
<red>Та́же седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Кровь твоя́, му́дре, та́йно зове́т от земли́ к Бо́гу,/ я́коже А́велева, Богому́дре,/ я́сно бо пропове́да Христо́во вочелове́чение./ Те́мже посрами́л еси́ иконора́тных пре́лесть и преше́л еси́ в Небе́сныя черто́ги,/ моли́ спасти́ нас.</p>
<p>
<red>Сла́ва, подо́бен то́йже:</red>
</p>
<p>Поще́нием просвети́вся, я́ко зла́то в горни́ле,/ облиста́л еси́, му́дре, зако́нным страда́нием/ и вене́ц прия́л еси́, твоему́ зва́нию подо́бен./ Тем, ра́дующеся, всесвяту́ю твою́ па́мять пра́зднуем,/ твоя́ по́двиги почита́юще, приснопа́мятне Стефа́не.</p>
<p>
<red>И ны́не, Богоро́дичен:</red>
</p>
<p>Безневе́стная Чи́стая Богоро́дице Де́во,/ еди́на ве́рных предста́тельнице и покро́ве,/ бед, и скорбе́й, и лю́тых обстоя́ний вся изба́ви,/ на Тя упова́ние, Отрокови́це, иму́щия,/ и ду́ши на́ша спаси́ Боже́ственными моли́твами Твои́ми.</p>
<p>
<red>Крестобогоро́дичен:</red>
</p>
<p>Зря́щи Тя, Христе́, всенепоро́чная Ма́ти, ме́ртва на Кресте́ просте́рта, вопия́ше:/ Сы́не мой, собезнача́льне Отцу́ и Ду́ху,/ что неизрече́нное Твое́ сие́ строе́ние,/ и́мже спасл еси́ пречи́стых рук Твои́х, Ще́дре, созда́ние?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ Боголе́пно пое́т, взыва́ющи,/ от смы́сла чи́ста о Госпо́де пра́зднующи.</emphasis>
<emphasis/>
</p>
<p>Све́том Ду́ха просвеща́емь,/ мольба́ми Боже́ственными слепы́м свет, о́тче, по́дал еси́,/ твоего́ Влады́ку и Бо́га подража́в, Богодохнове́нне.</p>
<p>Ви́ден был еси́ издале́ча пла́вающими в мо́ри,/ окормля́я ты́я, блаже́нне, к ти́хому приста́нищу Боже́ственною благода́тию,/ призыва́ющия твое́ ве́рно, о́тче Стефа́не, и́мя.</p>
<p>Священноде́йствуемь,/ я́коже заколе́ние свяще́нное прине́слся еси́ тебе́ ра́ди Пожре́нному, Стефа́не,/ и перворожде́нных во оби́телех воспочи́л еси́, ра́дуяся.</p>
<p>Честны́м твои́м глаго́лом пре́жде на по́лы сухи́й здрав яви́ся весь,/ удиви́вся, му́чениче, да́нной ти благода́ти с высоты́ оби́льно/ челове́ков на исправле́ние.</p>
<p>
<red>Богоро́дичен:</red> На Тя, Пренепоро́чная, спасе́ния моего́ наде́жды возложи́х,/ к Твоему́ покро́ву прибего́х,/ бу́ди ми, Отрокови́це, помо́щница, лю́тых избавля́ющи мя.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
<emphasis/>
</p>
<p>Му́ченическими венча́ почестьми́/ по́стническия твоя́ труды́ и́стинно, преподо́бне Стефа́не,/ подвигополо́жник еди́н Бог наш, на уби́йцы укрепи́вый тя.</p>
<p>Подвиза́яся благосла́вно,/ со мно́жеством му́ченик в темни́цах приобща́яся, му́чениче, обре́лся еси́,/ тя бо, я́ко зве́зды незаходи́мое со́лнце, обстоя́ще, пребо́льше просвеща́хуся.</p>
<p>Глаго́лы Боже́ственными свяще́нныя испове́дники/ и подража́тели Боже́ственных страсте́й/ ублажа́ем, три ста и четы́редесять и два,/ безбо́жных пора́товавшия.</p>
<p>Власо́в отъя́тие руга́тельно,/ уше́с отре́зание и рук, уде́с же Боже́ственных пожже́ние/ по ико́не Христо́ве подъя́ше мно́жество преподо́бных благосла́внейшее.</p>
<p>
<red>Богоро́дичен:</red> Пресвята́я, Я́же Бо́га еди́на на земли́ я́ко и́стинно Пресвята́го ро́ждшая,/ Тя, Богоро́дицу, при́сно пропове́дающия освяти́/ и спаси́ хода́тайством Твои́м.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́йское мо́ре/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis>
<emphasis/>
</p>
<p>Слове́с твои́х си́лы зло́бы обрета́тель претерпе́ти не возмо́же,/ те́мже ю́зам тя, Стефа́не, и ра́нам,/ сме́рти же ну́ждней суро́во льстец предаде́.</p>
<p>Я́ко хлеб, пеко́мь огне́м и за но́зе неми́лостивно пове́шаемь,/ всесоже́глся еси́, Па́вле,/ и Бо́гу же́ртва прине́слся еси́, соводворе́ния му́ченик сподобля́емь.</p>
<p>Зако́нно пострада́вше заключе́ни/ и удавле́нием житие́ оста́вльше/ во Ефе́се преподо́бнии мона́си, осмь к три́десятим,/ и́же ве́рою и любо́вию ублажа́ем.</p>
<p>Кре́пко суди́щему проти́вился еси́,/ и ра́нами рани́му твоему́ те́лу,/ умре́ти изво́лил еси́ за Христа́ еди́наго безсме́ртнаго,/ достосла́вне Пе́тре великоимени́тый.</p>
<p>
<red>Богоро́дичен:</red> Еди́ну Всепе́тую и до́брую в жена́х Богороди́тельницу,/ христиа́н сте́ну необори́мую, пречи́стую Влады́чицу/ несомне́нным се́рдцем ублажа́ем.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>Из непло́дна, преподо́бне, ко́рене/ возрасте́ ветвь/ первострада́льцу тезоимени́те,/ мона́хов наста́вник вели́к, о́тче, яви́лся еси́/ и, я́рости не убоя́вся царя́,/ не хотя́ща Христо́в чествова́ти о́браз,/ сего́ ра́ди сконча́вся,/ му́ченический вене́ц прия́л еси́, Стефа́не.</p>
<p>
<red>И́кос:</red>
</p>
<p>И́же за́висти оте́ц и Бо́га чуждь,/ искуше́ния тебе́ мно́га и треволне́ния воздви́же,/ не терпи́ зре́ти твоего́ Боже́ственнаго жития́/ и пра́ваго твоего́ непреткнове́ннаго ше́ствия./ Ме́рзский лука́вствия на тя сшива́ет, мне́вся бы́ти учени́к, я́коже Иу́да пре́жде,/ и тебе́ в ру́ки беззако́нных, о́тче, потща́ся вложи́ти,/ Христа́ пропове́дающа све́тло и Того́ о́бразу любо́вию кла́няющася,/ Того́ ра́ди му́ченический вене́ц прия́л еси́, Стефа́не.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
<emphasis/>
</p>
<p>Возвести́ся тебе́ коне́ц, блаже́нне, вседе́тельным хоте́нием,/ те́мже бо́льшему посту́ вдал еси́ себе́/ и от сла́вы в сла́ву прехо́диши,/ убие́н за Христа́, су́щаго над все́ми Бо́га.</p>
<p>Тезоиме́нно первострада́льцу спросла́вился еси́,/ и́бо камену́емь неми́лостивно, и влачи́мь, и бие́мь,/ кровьми́ испо́лнил еси́ зе́млю и ду́шу твою́ Го́споду, ра́дуяся, пре́дал еси́.</p>
<p>На сто́гнах, му́чениче Стефа́не, гра́дских неми́лостивно влачи́мь,/ угла́дил еси́ муче́ния стезю́ ве́рным,/ на ню́же наступа́ющии кре́пко к Небе́сному гра́ду я́ве доидо́ша.</p>
<p>
<red>Богоро́дичен:</red> Свяще́ннейшии проро́цы провозвести́ша, Чи́стая,/ явле́ннейше та́инство честна́го Твоего́ Рождества́,/ и ны́не мы, сбытие́ све́тло разуме́юще, благоче́стно Тя ублажа́ем.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́,/ вся бо твори́ши, Христе́, то́кмо е́же хоте́ти,/ Тя превозно́сим во вся ве́ки</emphasis>.</p>
<p>Свире́пейше, я́коже зве́рие, восхи́тиша Христо́ва а́гнца бию́щии, убива́юще/ и с му́жи беззако́нными спогреба́юще,/ пребеззако́нием живу́щии.</p>
<p>Неми́лостивно твою́ главу́ враг сокруши́,/ ю́же Бог в высоча́йших венце́м венча́ победи́тельным, вене́чниче многострада́льне,/ сла́ва му́чеников и всех преподо́бных.</p>
<p>Терпели́вно мучи́телю противля́яся, Богому́дрый Андре́й/ ра́нами раздробля́ется, и неми́лостивно умерщвля́ется пра́ведный,/ поя́ Влады́це Христу́ во ве́ки.</p>
<p>Святе́йший дом уже́ быв,/ и́же над все́ми святы́ми Воспочива́ющаго,/ во твое́м име́л еси́ се́рдцы живу́ща, многострада́льне Стефа́не, во вся ве́ки.</p>
<p>
<red>Богоро́дичен:</red> Кропле́нием Боже́ственныя Кро́ве, Богоблагода́тная,/ из ребр истоще́ныя Сы́на Твоего́ и Бо́га,/ лука́вым грехо́м прибы́вшую мне скве́рну,— молю́ся Тебе́,— омы́й, Де́во.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти,/ Тобо́ю бо, Всечи́стая, яви́ся челове́ком/ Сло́во</emphasis>
<emphasis>воплоще́нно,/ Его́же велича́юще,/ с Небе́сными во́и/ Тя ублажа́ем.</emphasis>
</p>
<p>Ви́дев, ра́дуяся, А́нгелов чи́ны,/ патриа́рхов, преподо́бных,/ проро́ков, страда́льцев, апо́столов же и пра́ведных всех, Богодохнове́нне,/ с ни́миже совокупля́яся, помяни́, заступи́ на земли́ чи́сте ублажа́ющих тя.</p>
<p>Я́ко свет, я́ко у́тро, я́ко вели́кое со́лнце,/ я́ко не́бо, назве́зденое чуде́с светлостьми́ и я́звами святы́ми был еси́,/ всех помышле́ния, благохва́лящих тя, Стефа́не, украша́я и́стинно,/ му́чениче многострада́льне.</p>
<p>Тве́рдыми по́стничества подви́ги низложи́в тьмы нача́ла, о́тче, пре́жде/ и в после́дняя пострада́в кре́пко,/ всеконе́чней па́губе<a type="note" xlink:href="#note241">241</a>
сия́ преда́в, Стефа́не,/ му́чеников добро́то и преподо́бных похвало́.</p>
<p>Твоя́ пресла́вная па́мять <red>Днесь</red>/ пресве́тлыми заря́ми даро́в Ду́ха озаря́ет земна́я исполне́ния,/ ю́же ра́достно ны́не пра́зднующия просвети́/ и освяти́ ны, Богоблаже́нне Стефа́не.</p>
<p>
<red>Богоро́дичен:</red> Све́та прия́телище, Богора́дованная,/ священному́чеников и́стинно утвержде́ние и преподо́бных всех похвало́,/ спаси́ ны от бед и обстоя́ний, и враго́в наше́ствия, воспева́ющия Тя.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Боле́зньми по́стническими началозло́бнаго зми́я до конца́ умертви́л еси́,/ на конце́ же вене́ц муче́ния взем, Стефа́не всехва́льне,/ поклоне́ние подая́ честны́м образо́м,/ я́ко ве́дый на первообра́зное я́ве преходи́ти, всеблаже́нне.</p>
<p>
<red>Сла́ва, и ны́не, </red>
</p>
<p>
<red>Богоро́дичен: </red>Неизрече́ннаго Рождества́ была́ еси́ всенепоро́чная Неве́ста,/ я́ко су́щи чисте́йший храм, Богоро́дице,/ Све́та бо преве́чнаго, в Тя все́льшагося,/ родила́ еси́ — Бо́га Сло́ва,/ пою́ще Твое́ у́бо Рождество́, велича́ем досто́йно Тебе́,/ всенепоро́чная Отрокови́це.</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны Окто́иха на 4 и свята́го песнь 3-я, на 4. Проки́мен, глас 8: </red>Восхва́лятся преподо́бнии во сла́ве,/ и возра́дуются на ло́жах свои́х.
<red>Стих:</red>
Воспо́йте Го́сподеви песнь но́ву.
<red>Апо́стол к Тимофе́ю, зача́ло 291. </red>
Аллилу́ия,
<red>глас 8: </red>
Блаже́н муж, боя́йся Го́спода.
<red>Стих:</red>
Си́льно на земли́ бу́дет се́мя его́.
<red>Ева́нгелие от Матфе́я, зача́ло 37. Прича́стен: </red>
В па́мять ве́чную:</p>
<p>
<strong>
<red>Святой преподобномученик и исповедник Стефан Новый </red>
</strong>родился в 715 году в Константинополе в благочестивой христианской семье. Родители его, имея двух дочерей, молили Господа о рождении сына. Новорожденного Стефана мать Анна принесла во Влахернский храм во имя Пресвятой Богородицы и посвятила Богу.</p>
<p>В то время император Лев Исавр (716―741) начал гонение на святые иконы и на их почитателей. Сторонники иконоборческой ереси при поддержке царя захватили главенствующие позиции в империи и Церкви. Гонимое иконоборцами Православие сохранялось в отдаленных от столицы монастырях, в уединенных келлиях и в сердцах мужественных и верных своих последователей. Православные родители святого Стефана, тяготясь окружающим нечестием, удалились из Константинополя в Вифинию, а своего шестнадцатилетнего сына отдали в послушание блаженному Иоанну, подвизавшемуся в уединенном месте на горе святого Авксентия. Более 15 лет пробыл святой Стефан у блаженного Иоанна, целиком предав свою волю этому духоносному старцу, обучаясь у него иноческому деланию. Здесь же Стефан получил известие о том, что умер его отец, а мать и сестры приняли монашеский постриг.</p>
<p>Через некоторое время скончался и наставник святого, блаженный Иоанн. С глубокой печалью Стефан предал погребению его честно́е тело, а сам продолжал иноческий подвиг в его пещере. Вскоре к подвижнику стали приходить иноки, желавшие учиться у него добродетельной и спасительной жизни, постепенно образовался монастырь, игуменом которого стал святой Стефан. В сорокадвухлетнем возрасте игумен Стефан покинул созданную им обитель и ушел на другую гору, на вершине которой, в уединенной келлии, пребывал в глубоком затворе. Однако и здесь вскоре создалась община иноков, ищущих духовного наставничества святого Стефана.</p>
<p>Льва Исавра на императорском престоле сменил Константин Копроним (741―775), еще более яростный гонитель православного благочестия и ревностный иконоборец. Император созвал иконоборческий собор, на котором присутствовали 358 епископов из восточных провинций. Однако, кроме архиепископа Константинопольского Константина, незаконно возведенного на церковный престол властью Копронима, ни один из патриархов не захотел участвовать в злочестивых деяниях этого собора, который, тем не менее, именовал себя вселенским. Собор еретиков, по предложению царя и архиепископа, объявил иконы идолами, предал анафеме всех, православно поклоняющихся им, объявил иконопочитание ересью.</p>
<p>Между тем, обитель святого Стефана и ее игумен стали известны в столице. Императору рассказывали о подвижнической жизни иноков, об их православном благочестии, о даре чудотворений игумена Стефана, о том, что молва о святом Стефане распространилась далеко за пределы монастыря, а имя настоятеля окружено всеобщим почетом и любовью. Императора особенно разгневало открытое поощрение иконопочитания и порицание гонителей Православия в обители святого Стефана. Архиепископ Константин понял, что в лице игумена Стефана имеет сильного и непримиримого противника его иконоборческим устремлениям, и употребил много сил, чтобы привлечь его на свою сторону или погубить.</p>
<p>Святого Стефана пытались переманить в стан иконоборцев, сначала лестью и подкупом, затем угрозами, но всё было тщетно. Тогда святого оклеветали, обвинив его в сожительстве с инокиней. Однако его вина не была доказана, так как оклеветанная инокиня мужественно отрицала вину и скончалась от истязаний и пыток. Наконец, император приказал заточить святого в темницу, а обитель его разорить. В темницу к святому Стефану были посланы епископы-иконоборцы, чтобы убедить его в догматической истинности иконоборчества. Но святой легко опроверг все доводы еретиков и остался верен Православию.</p>
<p>Тогда император приказал изгнать святого на один из островов в Мраморном море. Преподобный поселился в пещере, и туда вскоре собрались его ученики. Через некоторое время святой оставил братию и принял на себя подвиг столпничества. Слава о подвижнике Стефане и чудесах, творимых по его молитвам, разносилась по всей империи и укрепляла веру и дух Православия в народе.</p>
<p>Император приказал перевести Стефана в темницу на остров Фарос, а затем представить его на суд. На суде святой опроверг доводы еретиков, судивших его, объяснил догматическую сущность иконопочитания и обвинил иконоборцев в том, что, хуля иконы, они возводят хулу на Христа и Богоматерь. Для доказательства святой показал золотую монету, на которой было изображение императора. Он спросил судей, что сделали бы они с человеком, который, бросив монету, стал бы топтать ее ногами. Ему ответили, что такой человек был бы непременно казнен за то, что обесчестил образ царя. На это святой Стефан сказал, что еще бо́льшая кара ждет того, кто бесчестит образ Царя Небесного и Его святых, бросил монету на землю и стал попирать ее ногами.</p>
</section>
