<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го проро́ка Авваку́ма</p></title>
<p>
<red>На</red> Го́споди, воззва́х:
<red>стихи́ры проро́ка, глас 4.</red></p>
<p>
<red>Подо́бен</red>: Я́ко до́бля:</p>
<p>Авваку́м чу́дный,/ зарю́ ду́ха прие́м,/ бысть весь Боже́ствен;/ и суде́й нече́стие, и суд непра́ведный зря,/ негоду́ет, нра́ва показу́я пра́вость Христа́ и Влады́ки,/ боголюбе́зно и теплою мы́слию,/ я́ко утесня́емь, разгара́ется.</p>
<p>На Боже́ственней стоя́ стра́жи,/ честны́й Авваку́м слы́шаше та́инство/ к нам Твоего́ прише́ствия, Христе́, неизрече́нное/ и пропове́дание Твое́ проро́чествует я́вственнейше,/ прови́дя и прему́дрыя апо́столы, я́коже ко́ни,/ язы́к многоплеме́нных, возмуща́ющия мо́ре.</p>
<p>В Го́споде ра́дуяся, Бо́зе Спа́се твое́м,/ Богоглаго́ливе сла́вне, веселя́ся,/ и та́мо су́щаго сия́ния зарю́ прие́м/ и све́том Богоде́льным мы́сленно просвеща́емь,/ па́мять твою́ всепра́зднственную ве́рою соверша́ющия/ напа́стей же и бед твои́ми моли́твами изба́ви.</p>
<p>
<red>И́ны стихи́ры Богоро́дицы,</red>
</p>
<p>
<red>глас и подо́бен то́йже.</red>
</p>
<p>
<red>(А́ще аллилу́ия, </red>
<red>си́и стихи́ры пою́тся пре́жде):</red></p>
<p>Ту́чами ду́ха Свята́го, Пречи́стая,/ мою́ мысль ороси́,/ Ка́плю ро́ждшая — Христа́ — безме́рную,/ беззако́ния земны́х щедро́тами омы́вшую,/ изсуши́ исто́чник страсте́й мои́х/ и пото́ка сподо́би мя сла́дости/ присноживо́тною Твое́ю моли́твою.</p>
<p>Под зе́млю низве́ржен бых,/ грехи́ умертви́вся, душе́вными страстьми́ и теле́сными,/ те́мже тьмо́ю покрыва́юся отча́яния,/ но воздви́гни мя ны́не к жи́зни нетле́нней,/ путеводя́щи мя к Вы́шнему́ оте́честву,/ иде́же глас чист пра́зднующих/ и иде́же, свет лица́ Твоего́, Христе́.</p>
<p>Я́же Бо́га невмести́маго во чре́во Твое́ вмести́вшая,/ человеколю́бно Челове́ка бы́вша,/ и на́ше смеше́ние из Тебе́ прии́мша,/ и обожи́вшаго я́ве,/ не пре́зри мене́, Пречи́стая, ны́не скорбя́ща,/ но уще́дри вско́ре/ и вся́кия вражды́ и вре́да лука́ваго свобо́ди́.</p>
<p>
<red>Сла́ва, и ны́не, глас и подо́бен то́йже:</red>
</p>
<p>Тьма́ми, Пречи́стая, обеща́хся/ покая́ние о мои́х сотвори́ти согреше́ниих,/ но не оставля́ет мя неподо́бный мой злый обы́чай,/ сего́ ра́ди вопию́ Ти/ и, припа́дая, молю́ся:/ Ты мя, Влады́чице, изми́ такова́го томле́ния,/ путеводя́щи к лу́чшим/ и спасе́ния близ су́щим.</p>
<p>
<red>Крестобогоро́дичен. Подо́бен то́йже:</red>
</p>
<p>А́гнца и Па́стыря,/ Тя на Дре́ве я́ко ви́де,/ А́гница ро́ждшая рыда́вше/ и ма́терски Тебе́ веща́ше:/ Сы́не Возжеле́нне,/ ка́ко на Дре́ве Кре́стнем пове́шен еси́, Долготерпели́ве?/ ка́ко руки́ и но́ги Твоя́, Сло́ве,/ пригвозди́шася от беззако́нных/ и Кровь Твою́ излия́л еси́, Влады́ко?</p>
<p>
<red>Тропа́рь, глас 2:</red>
</p>
<p>Проро́ка Твоего́ Авваку́ма па́мять, Го́споди, пра́зднующе,/ тем Тя мо́лим:/ спаси́ души на́ша.</p>
<p>
<red>НА У́ТРЕНИ</red>
</p>
<p>
<red>Кано́н проро́ка, глас 4. Его́же краегране́сие</red>: Тя, проро́че Авваку́ме, пою́, блаже́нне.
<red>Феофа́ново</red>
.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis>
</p>
<p>Умудри́ мя, Го́споди Бо́же мой,/ Твоего́ проро́ка Авваку́ма пе́ти Боже́ственнаго/ и благода́тию Твое́ю просвети́, Бла́же, се́рдце мое́.</p>
<p>Доко́ле, Го́споди, проро́к глаго́лет, возопию́ к Тебе́, и не услы́шиши?/ Веку́ю же ми показа́л еси́ суде́й нече́стие?</p>
<p>Честну́ю па́мять твою́, проро́че, соверша́ющим благоче́стно/ твои́ми мольба́ми от бед изба́ви/ и лю́тых обстоя́ний.</p>
<p>
<red>Богоро́дичен:</red> Бог Святы́й яви́ся, внегда́ прибли́житися вре́мени,/ из Тебе́, Богоро́дице, быв Челове́к,/ да спасе́т челове́ка.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Лук си́льных изнемо́же,/ и не́мощетву́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis>
</p>
<p>Воззре́нием к Бо́гу возвыша́емь/ и светодая́нии от него́ просвеща́емь,/ бу́дущих предзре́л еси́, Богоявле́ние, проображе́ние.</p>
<p>Вся́ку доброде́тель содержа́л еси́,/ вся́ку же зло́бу от ума́ возненави́дел еси́/ и пра́ведно беззако́ннующих возгнуша́лся еси́, всеблаже́нне.</p>
<p>Рече́нием Свята́го ду́ха ты, я́ко чист, вве́рился еси́,/ ясне́йше проро́чествуя бу́дущих сбытия́, досточу́дне.</p>
<p>
<red>Богоро́дичен: </red>Гора, доброде́тельми приосене́нная,/ из нея́же Влады́ка рабо́лепно прии́де рабо́ты свободи́ти челове́ки,/ яви́лася еси́, Всечи́стая.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся:</p>
<p>На Боже́ственней стра́жи стал еси́, блаже́нне,/ и уразуме́л еси́ Бо́жие прише́ствие проро́ческими очесы́, Богодохнове́нне;/ те́мже и возопи́л еси́, Авваку́ме, со стра́хом:/ Го́споди, услы́шах стра́шное прише́ствие Твое́ и воспева́ю Тя,/ плоть бре́нную от Де́вы понести́ восхоте́вшаго.</p>
<p>
<red>Сла́ва, и ны́не, Богоро́дичен:</red>
</p>
<p>По Бо́зе в Твой, Богоро́дице, прибега́ю, смире́нный, покро́в Боже́ственный,/ припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, му́ки, и трепе́щу,/ моле́ние сотвори́, Чи́стая, к Сы́ну Твоему́/ от сих изба́вити мя.</p>
<p>
<red>Крестобогоро́дичен:</red>
</p>
<p>И́же из Безнача́льнаго Отца́ рожде́ннаго,/ напосле́док Тя пло́тию Ро́ждшая, на Кресте́ ви́сяща зря́щи, Христе́,/ увы́ мне, Любе́знейший Иису́се, — вопия́ше:/ ка́ко сла́вимый, я́ко Бог от А́нгел,/ от беззако́нных ны́не челове́к, Сы́не, хотя́, распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Твоего́ на земли́ явле́ния, Христе́ Бо́же,/ пропове́дая проро́к прише́ствие,/ с весе́лием вопия́ше:/ сла́ва си́ле Твое́й, Го́споди.</emphasis>
</p>
<p>Светови́ден доброде́телию яви́лся, Богодохнове́нне,/ и Све́т Невече́рний возвести́л еси́,/ ему́же ны́не ве́рою зове́м:/ сла́ва си́ле Твое́й, Го́споди.</p>
<p>Всесве́тлая благода́ть ду́ха, оби́льно все́льшися в тя, всему́дре,/ проро́ка соверши́, всем Спа́са возвеща́юща.</p>
<p>Слу́хом огласи́вся Вседержи́теля,/ благогове́йно убоя́лся еси́, о чу́дне!/ Разуме́в же дела́ сего́, во у́жасе был еси́.</p>
<p>
<red>Богоро́дичен: </red>Киво́т свиде́ния Тя, Де́во, пи́шет,/ Хле́б и́стинно Жи́зни прие́мшую, Чи́стая,/ Сло́во, Отцу́ Соприсносу́щное.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Возсия́вый Све́т,/ и просвети́вый у́тро,/ и показа́вый день,/ сла́ва Тебе́, сла́ва Тебе́,/ Иису́се, Сы́не Бо́жий.</emphasis>
</p>
<p>Ны́не возви́жена ви́дит честна́я Це́рковь Со́лнца на Дре́ве,/ я́коже проре́кл еси́, Авваку́ме свяще́ннейше.</p>
<p>Впери́в ум, на стра́жи твое́й стал еси́, пребога́те,/ и усмотри́л еси́ Госпо́дне прише́ствие.</p>
<p>Велегла́сно, му́дре, о Бо́зе Спа́се возра́дуюся, — возопи́л еси́, —/ и возвеселю́ся, Авваку́ме всеблаже́нне.</p>
<p>
<red>Богоро́дичен:</red> Отягче́н плени́цами мно́гих мои́х прегреше́ний, к Тебе́ прибега́ю,/ спаси́ мя, Влады́чице Богоро́дице,/ ве́рных похвало́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis>
</p>
<p>От ю́га Бог, вопло́щся, прии́де, я́ко проре́кл еси́,/ от него́ све́тло просвеща́емь, Авваку́ме треблаже́нне,/ и мир све́том уясни́.</p>
<p>Озари́, Бо́же, ду́ши пою́щих Тя/ моли́твами Авваку́ма честна́го и Богому́драго,/ и́же вдохнове́нием Боже́ственным просвеще́й того́ помышле́ние.</p>
<p>Веща́ние Твое́ и глаго́л Боже́ственных си́ла, Богоглаго́ливе,/ про́йде вся концы́,/ Сло́ва Боже́ственное прише́ствие нам проро́чествуя.</p>
<p>
<red>Богоро́дичен:</red> Су́щаго Отцу́ Сы́на Единосу́щна/ и безнача́льно ро́ждшему я́ве сразуме́ваемаго,/ в после́док плоть бы́вша,/ Де́во, родила́ еси́.</p>
<p>Конда́к глас 8.</p>
<p>
<red>Подо́бен:</red> Взбра́нной:</p>
<p>Возгласи́вый вселе́нней от ю́га прише́ствие Бо́жие от Де́вы, Авваку́ме Богоглаго́ливе,/ и на Боже́ственней стра́жи предстоя́нием/ слы́шания от светоно́сна А́нгела/ Христо́во Воскресе́ние возвести́л еси́ ми́ру,/ сего́ ра́ди ве́село зове́м ти:/ ра́дуйся, проро́ков све́тлая добро́то.</p>
<p>
<red>Песнь 7</red>
</p>
<p>
<red>Ирмо́с</red>
<emphasis>: Авраа́мстии иногда́ в Вавило́не о́троцы/ пе́щный пла́мень попра́ша,/ пе́сньми взыва́юще:/ оте́ц на́ших Бо́же, благослове́н еси́.</emphasis>
</p>
<p>Науча́емь, блаже́нне, па́че сло́ва зна́нию/ и проро́чествуя Многосве́тлую Свещу́, взыва́еши ны́не:/ оте́ц на́ших Бо́же, благослове́н еси́.</p>
<p>Сия́ния Трисве́тлаго и Невече́рния Сла́вы прича́стия тебе́ даде́ Христо́с,/ его́же просла́вил еси́, вопия́:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> В ро́дех родо́в Ма́ти Де́ва яви́лася еси́, Благослове́нная,/ па́че ума́ Сло́во ро́ждши воплоще́нное,/ те́мже, Чи́стая, воспева́ем Тя.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Вся дела́ Бо́жия и вся тварь,/ благослови́те Го́спода,/ преподо́бнии и смире́ннии се́рдцем, по́йте его́/ и превозно́си́те во вся ве́ки.</emphasis>
</p>
<p>Просвеще́н Све́том Трисо́лнечным,/ сподо́бился еси́, всеизря́дне, Боже́ственных и преесте́ственных виде́ний, зовы́й:/ превозно́си́те Бо́га во ве́ки вся.</p>
<p>Пия́ от пото́ка сла́дости и невеще́ственнаго виде́ния исполня́емь,/ сла́вы же проро́ческия и председа́тельства причаща́яся,/ ра́дуяся, воспева́еши Бо́га во ве́ки.</p>
<p>О, Боже́ственныя и честны́я проро́ка Авваку́ма красоты́!/ сей бо, со А́нгельскими лику́я си́лами,/ ра́дуяся, Христа́ воспева́ет во ве́ки.</p>
<p>
<red>Богоро́дичен:</red> Ма́ти яви́лася еси́ и́стинно пре́жде век из Отца́ Возсия́вшаго,/ еди́на бо святе́йши всех была́ еси́,/ Тя превозно́си́м, Чи́стую, во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Рождество́ Твое́ нетле́нно яви́ся:/ Бог из боку́ Твое́ю про́йде,/ я́ко Плотоно́сец яви́ся на земли́/ и с челове́ки поживе́./ Тя, Богоро́дице, тем вси велича́ем.</emphasis>
</p>
<p>Блиста́ет па́мять твоя́, проро́че,/ све́тлу испуща́ющи зарю́ твоего́ Богоглаго́лания/ и твоего́ та́иноуче́ния и проро́чества/ тя чту́щим, Авваку́ме блаже́ннейше.</p>
<p>Пропове́дав Го́спода Сла́вы и Сего́ проре́к прише́ствие,/ от Святы́я Де́вы проявле́нно бы́вшее, и показа́нное ви́дя,/ весели́ся, Авваку́ме Богоблаже́нне.</p>
<p>Ра́дуются вси проро́цы,/ в ра́достный твой день веселя́щеся, Богому́дре,/ ра́дости твоея́ причаща́ющеся и Боже́ственныя сла́вы,/ с ни́миже моля́ся, пою́щия тя спаса́й.</p>
<p>
<red>Богоро́дичен: </red>Кроплением, Чи́стая, щедро́т Твои́х/ души́ моея́ омы́й скве́рну/ и то́ки слез источа́ти мне непреста́нно сотвори́, Отрокови́це,/ страсте́й мои́х пото́ки уставля́ющи.</p>
<p>
<red>Святой пророк Аввакум</red> был восьмым из числа двенадцати малых пророков. Свое служение проходил в иудейском царстве; полное его молчание о израильском царстве дает основания догадке, что он пророчествовал уже по разрушении этого царства. Пророк говорит о нашествии халдеев, как о народе новом, которого иудеи еще не видели, но увидят его в своей земле да́же современники пророка. Значит, святой Аввакум пророчествовал до 606 года, когда халдеи в первый раз явились в Иудею при Иоакиме, сыне Иосии. Из пророков, впервые назвавших халдеев врагами иудеев, нам известен Аввакум; вероятно, он-то и разумеется в числе пророков, предсказавших иудейскому царю Манассии «такое зло, о котором кто услышит, зазвенит в обоих ушах у того» (<a xlink:href="https://azbyka.ru/biblia/?2King.21:12&amp;cr&amp;rus">4Цар.21:12</a>). Несчастье это — разрушение Иерусали́ма и погибель Иуды.</p>
<p>По возвращении из ассирийского (Вавилонского) плена нечестивый царь Манассия раскаялся и обратился к Богу, но зло, посеянное им в первую половину его царствования, глубоко укоренилось в народе. «Грабительство и насилие предо мною; и восстает вражда и поднимается раздор. От этого закон потерял силу, и суда правильного нет: так как нечестивый одолевает праведного» (<a xlink:href="https://azbyka.ru/biblia/?Habak.1:3-4&amp;cr&amp;rus">Авв.1:3-4</a>), — взывал пророк к Господу и спрашивал, доколе это будет продолжаться (<a xlink:href="https://azbyka.ru/biblia/?Habak.1:2&amp;cr&amp;rus">Авв.1:2</a>). Господь возвестил Своему избраннику, что за всеобщее нечестие скоро будет наказание через свирепых халдеев.</p>
<p>Но у него родилось новое недоумение — почему Бог попустил наказать евреев именно через халдеев, когда они виновнее евреев. Сам Бог выставил на вид их жестокость, наглую надменность и нечестивую гордость. Неужели Бог не может положить конец одному злу иначе, как посредством другого, еще большего зла? (<a xlink:href="https://azbyka.ru/biblia/?Habak.1:12-17&amp;cr&amp;rus">Авв.1:12—17</a>). В ответ пророк получает от Господа повеление записать нечто особенно важное, что непременно сбудется: «Вот, душа надменная не успокоится, а праведный своею верою жив будет» (<a xlink:href="https://azbyka.ru/biblia/?Habak.2:1-4&amp;cr&amp;rus">Авв.2:1-4</a>). Этот общий приговор относится к халдеям, и далее пророк пять раз произносит «горе» по поводу их гибели и перечисляет их преступления (<a xlink:href="https://azbyka.ru/biblia/?Habak.2:5-20&amp;cr&amp;rus">Авв.2:5-20</a>).</p>
<p>Глубоко потрясенный сообщенным ему от Бога откровением о грозном суде, пророк Аввакум обращается к Богу с теплой молитвой. Святой молит праведного Судию, чтобы Он в откровении Своего гнева сначала над иудеями, а потом над их врагами, показал над первыми Свое милосердие.</p>
<p>В заключение от лица общества верующих пророк выражает перед Богом те чувства, которые возбудило в них откровение Божие.</p>
<p>Цель пророчества Аввакума — установить правильный взгляд на пути Промысла Божьего, поддержать и утешить верующих.</p>
<p>Слова пророчества: «идый приидет и не умедлит» (<a xlink:href="https://azbyka.ru/biblia/?Habak.2:3&amp;cr&amp;rus">Авв.2:3</a>) святой апостол Павел относит к Иисусу Христу, Который не умедлит воздать всем верующим в него (<a xlink:href="https://azbyka.ru/biblia/?Hebr.10:37&amp;cr&amp;rus">Евр. 10, 37</a>). А изречение пророка: «праведник от веры жив будет» (<a xlink:href="https://azbyka.ru/biblia/?Habak.2:4&amp;cr&amp;rus">Авв.2:4</a>) святой апостол Павел берет текстом, на котором он основывает учение о благодатном оправдании верою, без дел закона (<a xlink:href="https://azbyka.ru/biblia/?Gal.3:11&amp;cr&amp;rus">Гал.3:11</a>; <a xlink:href="https://azbyka.ru/biblia/?Hebr.10:38&amp;cr&amp;rus">Евр.10:38</a>). Значит, святой Аввакум пророчествовал, что в царстве Мессии для спасения требуется истинная, живая вера, а при ней Господь дарует оправдание и спасение. Замечательна общность выражения, не имеющая в виду прямо никого — ни еврея, ни халдея: кто бы ни был по происхождению, — имей правую веру, и будешь жив. Изречение это приложимо не только к отдельным личностям, но и к целым народам.</p>
<p>Язык книги отличается краткостью, точностью, живостью образов, возвышенной простотой, так что книга с литературной точки зрения пр­надлежит к числу замечательных Библейских Писа́ний.</p>
<p>Мощи святого пророка Аввакума, как свидетельствует церковный историк V века Созомен, по Божественному откровению, данному в сонном видении Зевенну, епископу Елевферопольскому, были обретены в царствование императора Феодосия II Младшего (408-450) близ Елевферополя. Вскоре, подобным образом были обретены мощи святого пророка Михея (VIII в. до Рождества Христова, память 5 января и 14 августа).</p>
<p>
<red>Преподо́бнаго Афана́сия затво́рника, в Бли́жних пеще́рах почива́ющаго</red>
</p>
<p>
<red>ВЕ́ЧЕР</red>
</p>
<p>
<red>На</red> Го́споди, воззва́х:
<red>стихи́ры на 6, глас 4.</red></p>
<p>
<red>Подо́бен:</red> я́ко до́бля:</p>
<p>Умертви́ти хотя́ плоть свою́,/ в те́сный затво́р, аки во гроб, вшел еси́, о́тче,/ и погре́бл еси́ тую непосла́бне по́стническими дея́нии,/ но пре́жде о́бщаго воскресе́ния изве́стное воста́ние ме́ртвых показу́я,/ по двою́ дню воскре́сл еси́./ И ны́не, в безсме́ртии живы́й,/ моли́ся и нам ве́чныя избежа́ти сме́рти/ и улучи́ти у Христа́ Бо́га ве́лию ми́лость.</p>
<p>Ве́руяй в Мя, — я́коже рече́ Писа́ние, —/ а́ще и у́мрет, жив бу́дет во ве́ки, —/ на тебе́ сло́во де́лом испо́лнися, Афана́сие преподо́бне:/ у́мерл бо еси́ ми́ру и пло́ти,/ но ве́ра, споспешеству́ема благи́ми де́лы,/ воздви́же тя на живо́т лу́чший,/ и был еси́ во удивле́ние всем у́жа́сно,/ па́че же в поле́зное исправле́ние,/ е́же и нам пода́ждь моли́твами твои́ми, мо́лимтися,/ па́мять твою́ соверша́юще.</p>
<p>Сказа́вый пути́ ве́чныя жи́зни,/ не дал еси́ ви́дети преподо́бному Твоему́ истле́ния,/ по двою́ дню того́ воздви́гнувы́й,/ я́коже Ла́заря четверодне́внаго,/ разруши́в узы сме́ртныя Боже́ственнаго гла́са воззва́нием./ Сим и нас воззови́, Христе́ Царю́,/ и от ме́ртвых дел воскреси́,/ мо́лимтися, Жизнода́вче и Спа́се душ на́ших.</p>
<p>
<red>Сла́ва, глас 3:</red>
</p>
<p>По воста́нии Твое́м, Христе́ Спа́се,/ сме́рти вереи́ сотро́шася,/ и ве́рнии лю́дие то́ю не суть облада́еми,/ я́коже показа́ нам чу́дный в преподо́бных Афана́сий,/ уверя́я свои́м воста́нием/ и поле́зное подая́ треми́ де́тели и́ночествующим исправле́ние./ Сие́ и в на́ших сердцах утверди́, Спа́се, мо́лимтися,/ ле́тнюю па́мять преподо́бнаго Твоего́ почита́юще.</p>
<p>
<red>И ны́не, Богоро́дичен или Крестобогоро́дичен.</red>
</p>
<p>
<red>На стихо́вне во Окто́ихе.</red>
</p>
<p>
<red>Сла́ва, глас 2:</red>
</p>
<p>Сле́зными ту́чами, преподо́бне,/ облада́ющую во удесе́х смерть потопи́л еси́,/ Тридне́вновавшему же во гро́бе Животу́ всех уподо́бився,/ от ме́ртвых по двою́ дню воскре́с,/ тесне́йшую стезю́ к ве́чной жи́зни избра́л еси́,/ е́юже дости́г в безсме́ртную страну́,/ отту́ду да при́зриши на ны незакосне́нно,/ умерщвля́ющия ны стра́сти да прожене́ши/ и прича́стники безсме́ртию твоему́ нас сотвори́ши,/ во дне́шний день па́мять твою́ соверша́ющих,/ о́тче Афана́сие преблаже́нне.</p>
<p>
<red>И ны́не, Богоро́дичен или Крестобогоро́дичен.</red>
</p>
<p>
<red>Тропа́рь, глас 3:</red>
</p>
<p>Блаже́нство пла́чущих получи́ти жела́я,/ день и нощь непреста́нно пла́кал еси́,/ име́я во уме́ час Су́дный,/ тем по кончи́не твое́й обре́л еси́ утеше́ние на Небеси́,/ преподо́бне Афана́сие./ Пода́ждь и нам пла́катися зде грехо́в на́ших вы́ну,/ я́ко да пла́ча безконе́чнаго избы́вше,/ та́мо прии́мем ве́чное утеше́ние.</p>
<p>
<red>Кано́н, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
</p>
<p>Бре́нными усты́ пе́ти сугу́бое твое́ успе́ние хотя́ща мя ны́не, о́тче, не пре́зри,/ но уще́дри, молю́тися, зовы́й ны́не в день торжества́ твоего́,/ в о́ньже па́мять твоя́ просла́вися.</p>
<p>Сме́ртною секи́рою посека́емь,/ в ми́ре сем живо́т челове́ческий разуме́в, преподо́бие,/ да сокруши́ши ту собо́ю, к тве́рдому Ка́мени прите́кл еси́/ и, притупи́в доброде́тельми сме́ртныя прило́ги,/ пое́ши Бо́гу, я́ко просла́вися.</p>
<p>Умер пе́рвее ми́ру отверже́нием того́ многостра́стных ловле́ний,/ стопы ше́ствий твои́х упра́вил еси́, свя́те, к Животу́ непозы́блемому:/ те́мже ны́не, сын Живота́ су́щи, при́зри на ны,/ пою́щия в па́мяти твоей Бо́гу, я́ко просла́вися.</p>
<p>
<red>Богоро́дичен:</red> Умерщвле́нную мою́ ду́шу самохо́тными страстьми́/ оживотвори́ти потщи́ся, Чи́стая Де́во:/ Ты бо еси́ Ма́ти Живота́ и подае́ши уме́ршим воста́ние.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ка́мень, его́же небрего́ша зи́ждущии,/ сей бысть во главу́ угла́:/ той есть Ка́мень,/ на не́мже утверди́ Це́рковь Христо́с,/ ю́же от язы́к искупи́.</emphasis>
</p>
<p>Связа́лся еси́, преблаже́нне, Богоуго́днаго жити́я ве́рвию,/ смерть у́бо плени́ся, не иму́щи на тебе́ вла́сти:/ а́ще бо и похи́ти тя, но па́ки возврати́ти повеле́л есть мно́гим в по́льзу/ и́же сме́ртию Свое́ю всех от сме́рти искупи́.</p>
<p>Мертв свя́зан лежал еси́, о́тче, ма́нтии укро́ем на одре́,/ и Вы́шняго Про́мысл чудотвори́ти тща́шеся тобо́ю:/ по двою́ бо дню возврата́ ду́шу твою́,/ и жив обре́лся еси́ во удивле́ние всем зря́щим,/ и́же ви́дяху твое́ успе́ние.</p>
<p>Боле́знь твоя́ не бя́ше, преподо́бие, к сме́рти, но к сла́ве Бо́жией:/ умерл бо, смерть, аки сон, прия́л еси́ во отра́ду боле́зни твоея́,/ и по двою́ дню, а́ки от сна, воспря́нув,/ лице́ твое́ умыва́л еси́ струя́ми сле́зными.</p>
<p>
<red>Богоро́дичен:</red> Боле́знь сме́ртную пресе́кшая Святы́м Рождество́м Твои́м/ и Живо́т да́вшая всему́ ми́ру,/ аз еди́н оста́х, умерщвле́н скве́рными де́лы,/ Ма́ти Бо́жия, возложи́ на мя ру́ку, и живо́т лу́чший обря́щу.</p>
<p>
<red>Седа́лен, глас 8:</red>
</p>
<p>На безсме́ртие взира́я, да сме́рти ве́чныя избе́гнеши,/ живо́т те́сный избра́л еси́, Афана́сие преблаже́нне,/ во умерщвле́нном ти телеси́./ Сего́ ра́ди, удивля́ющеся ди́вному на тебе́ смотре́нию,/ сла́вим Еди́наго Челове́колюбца, и́же даде́ всем живо́т и нетле́ние.</p>
<p>
<red>Сла́ва, и ны́не, Богоро́дичен:</red>
</p>
<p>Сме́ртной повину́вшихся рабо́те свободи́ла еси́ Рождество́м Твои́м, Богоневе́сто Де́во,/ тем Тя пе́сньми сла́вят христиа́нстии ро́ди,/ я́ко дала еси́ им живо́т и нетле́ние.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Взя́тся со́лнце, и луна́ ста в чи́не свое́м,/ возне́слся еси́, Долготерпели́ве, на Дре́во/ и водрузи́л еси́ на нем Це́рковь твою́.</emphasis>
</p>
<p>Лежа́ безду́шен, воздви́глся еси́/ и, дыха́ние прие́мь, па́ки на бы́тие́ прише́л еси́, о́тче,/ е́же ви́девше, предстоя́щий со стра́хом славосло́виша Бо́жию си́лу.</p>
<p>Коль стра́шен час сме́рти и Суда́, ви́дев, блаже́нне,/ го́рце рыда́я, молча́нием и воздыха́нием изъяви́л еси́,/ и бы́ша сле́зы твоя́ мно́гим написа́ние Суда́ Стра́шнаго.</p>
<p>При́сно исхо́д свой помина́я, свя́те,/ пла́кал еси́ в жи́зни сей боле́зненной,/ и бо́льшая прибыва́ху ти рыда́ния, чу́вственне ви́девшу,/ ка́ков отходя́щии и́мут страх и тре́пет,/ его́же да убежи́м и мы,/ моли́ся, о́тче преподо́бие.</p>
<p>
<red>Богоро́дичен:</red> Суда́ Стра́шнаго не бою́ся,/ ни страшу́ся го́рькия гее́нны,/ я́ко от мно́гих страсте́й окамене́ мое́ се́рдце./ Се́чивом бла́гоутро́бия Твоего́, Чи́стая Де́во Ма́ти, порази́ е,/ да очувстви́тся па́мятию мук стра́шных.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Твой мир даждь нам,/ Сы́не Бо́жий:/ ино́го бо, ра́зве Тебе́, Бо́га не зна́ем,/ и́мя Твое́ и́мену́ем,/ я́ко Бог живы́х и ме́ртвых еси́.</emphasis>
</p>
<p>Твой плач и неуте́шное рыда́ние предстоя́щий ви́девше,/ ужа́сни прося́ху, да ска́жеши им сло́во на по́льзу./ Ты же три поле́зная сказа́л еси́ им:/ да храня́т послуша́ние, покая́ние и моли́тву,/ я́ко бо́льшия доброде́телей ине́х,/ в ни́хже и мы да утверди́мся, моли́ся, о́тче Афана́сие.</p>
<p>Сам послушли́в сый за́поведем Христо́вым,/ послуша́ние вы́ше всех доброде́телей бы́ти бра́тии сказа́л еси́, преподо́бие,/ то бо и по сме́рти не умира́ет, но снабдева́ет живо́т с Бо́гом,/ и́же есть стра́шен Судия́ живы́м и ме́ртвым.</p>
<p>Покая́ние и моли́тва — две криле́ о́гненне,/ и си́ми прехо́д неудержи́мь от мыта́рств возду́шных извести́л еси́, блаже́нне,/ молча́ния яви́л еси́ пути́, и́ми́же поте́кл еси́ на бо́льшая,/ наказа́ние оста́вль вопроси́вшим./ И нам даждь исправле́ние, день весе́лия твоего́ соверша́ющим.</p>
<p>
<red>Богоро́дичен:</red> Моли́твеннице ско́рая о христиа́нстем ро́де, Мари́е Де́во,/ моли́твы певе́ц Твои́х прие́мши в Пречи́стыя дла́ни,/ принеси́ к Твоему́ Сы́ну и испроси́ нам грехо́в проще́ние/ и тишину́ даждь су́щим в страсте́х.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Отве́ргл мя еси́ во глуби́ны се́рдца морска́го,/ и спасл еси́ мя, Спа́се, от рабо́ты сме́ртныя,/ и разреши́л еси́ узы беззако́ний мои́х.</emphasis>
</p>
<p>Отве́ргся коне́чнее живота́ и чу́вственнаго све́та ви́дети,/ в те́мен затво́р вшел еси́, пременя́я чу́вственное на мы́сленнаго Све́та зре́ние,/ его́же и мы да улучи́м моли́твами твои́ми, о́тче,/ отве́ргшеся беззако́ний на́ших.</p>
<p>Умерщвле́нную плоть по́стническими труды́ да оживи́ши, свя́те,/ струя́ми слез твои́х напая́л еси́ вы́ну,/ двана́десят лет пребы́в в пеще́ре, жив погребе́н,/ наде́ждою живота́ безсме́ртнаго оживля́емь.</p>
<p>Дре́во жи́зненное плоть твоя́, Афана́сие преподо́бне, израсти́ покая́ния всем плоды́,/ от ни́хже вкуси́ти даждь и мне любо́вию твое́ю,/ да укреплю́ся разреши́ти у́зы беззако́ний мои́х.</p>
<p>
<red>Богоро́дичен:</red> Дре́во присноцвету́щее Ты еси́, Пречи́стая Де́во,/ пали́мых зно́ем беззако́ний покрыва́ющее се́нию Твое́ю./ Се́ю и нас покры́й, страстьми́ жего́мых, и воспое́м:/ ра́дуйся, Дре́во благосенноли́ственное, и́мже покрыва́ются мно́зи.</p>
<p>
<red>Конда́к, глас 5:</red>
</p>
<p>Яко безсме́ртия тезоимени́т, по уме́ртвии свое́м воста́л еси́ жив;/ показу́я же, я́ко зело́ лю́та есть смерть, пла́кался еси́ го́рько./ Ны́не, обре́тши неконча́емую ра́дость,/ моли́ся о нас, я́ко да пла́ча ве́чнаго избу́дем.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́, огнь./ Тогда́ трие́, я́ко еди́неми усты́, поя́ху/ и благословля́ху, глаго́люще:/ благослове́н Бог оте́ц на́ших.</emphasis>
</p>
<p>Жизнь твою́ в пла́че и воздыха́нии проводи́в/ и струя́ми слез твои́х убели́в а́нгельскаго ри́зу,/ отше́л еси́ в безплаче́вныя стра́ны, радующися и пою́щи:/ благослове́н Бог оте́ц на́ших.</p>
<p>Чи́ни А́нгельстии в день успе́ния твоего́ приспе́ша/ и, дух твой ми́рно прие́мше, проводи́ша в ра́йския оби́тели,/ иде́же живы́й, помяни́ нас, о́тче преподо́бие, пою́щих:/ благослове́н Бог оте́ц на́ших.</p>
<p>Мертве́ц два́жды в жи́зни сей был еси́, свя́те,/ и пе́рвее у́бо возвраща́ющася вси ви́деша тя па́ки в плотски́х соста́вах,/ от ни́хже втори́цею разре́шся, ны́не живе́ши со А́нгельскими чи́нми,/ иде́же и нас не забу́ди, пою́щих:/ благослове́н Бог оте́ц на́ших.</p>
<p>
<red>Богоро́дичен:</red> Уме́ршаго мя злы́ми дея́нии оживотвори́те потщи́ся, Влады́чице:/ на Тя бо упова́ние возложи́х несумне́нно,/ я́ко ро́ждшую Безсме́ртнаго Царя́ и ми́ру всему́ Живода́вца.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Небе́са ́небе́с и вода́, я́же превы́ше небе́с,/ благослови́те, по́йте Го́спода/ и превозно́си́те его́ во ве́ки.</emphasis>
</p>
<p>Небеса ́ра́дуются, прие́мше дух твой в не́дра своя́,/ и мы весели́мся, кла́няющеся моще́м твои́м, преподо́бне,/ от ни́хже пода́ждь тре́бующим благода́ть/ и сподо́би пе́ти Го́спода во ве́ки.</p>
<p>А́нгели торжеству́ют, сожи́теля тя иму́ще,/ весели́тся и гора́ Пече́рская, содержа́щи ра́ку моще́й твои́х, а́ки би́сер многосве́тлый,/ сим просвети́ нас, мра́ком страсте́й одержи́мых,/ и даждь пе́ти Го́спода во ве́ки.</p>
<p>Благоугоди́л еси́, о́тче, в жи́зни сей Влады́це своему́/ и прия́л еси́ дар неду́ги исцеля́ти./ Нас, страстьми́ одержи́мых, посети́, я́коже ля́двиями боля́ща Вави́лу,/ и сподо́би Го́спода пе́ти во ве́ки.</p>
<p>
<red>Богоро́дичен:</red> В печа́ли и тузе́ есмь, скве́рное мое́ житие́ помышля́я, и не и́мам наде́жды./ К Тебе́ Еди́ной прибега́ю, ра́дости всеми́рной, Чи́стая Де́во,/ и молю́, да ра́дость возсия́ет души́ мое́й во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Сотвори́ держа́ву мы́шцею Свое́ю,/ низложи́ бо си́льныя со престо́л/ и вознесе́ смире́нныя Бог Израи́лев,/ в ни́хже посети́ нас Восто́к с высоты́/ и напра́вил ны есть на путь ми́ра.</emphasis>
</p>
<p>Сотвори́ любо́вь моля́щимся тебе́, о́тче,/ и моли́твою твое́ю даждь цельбу́ стра́ждущим неду́ги душе́вными,/ па́че же ра́туемых вра́жиими наве́ты напра́ви на путь ми́рен.</p>
<p>Пое́т Вели́кая Ла́вра труды́ и и твоя́, преподо́бне,/ сла́вит вы́ну пеще́ра, храня́щая чудотво́рныя мо́щи твоя́,/ и́мже и мы покланя́ющеся, мо́лим тя:/ напра́ви стопы́ на́ша на путь ми́рен.</p>
<p>Воста́ни ско́ро и прииди́, аз исцелю́ тя, — рцы, Афана́сие преблаже́нне,/ се бо от мно́гия боле́зни душе́вныя вопию́ ти, не имы́й отра́ды,/ па́че же молю́:/ наста́ви мя на спасе́ния путь ми́рен.</p>
<p>Сла́влю Тя, Тро́ице Пресвята́я, О́тче Безнача́льне с Сыно́м Безле́тным,/ и пою́ ду́ха Твоего́ Свята́го,/ его́же даждь се́рдцу моему́ хода́тайтвом уго́дника Твоего́,/ да обря́щу путь ми́рен.</p>
<p>
<red>Богоро́дичен: </red>А́ще кто не сла́вит чи́стаго зача́тия/ и не пое́т несказа́ннаго Рождества́ Твоего́, Марие́ Богоневе́сто,/ да отпаде́т ве́чныя Сла́вы/ и не бу́дет соо́бщник Све́та и сын присносу́щнаго мира.</p>
<p>
<red>Свети́лен:</red>
</p>
<p>В преподо́бных ди́внаго Афана́сия пе́сньми, лю́дие, восхва́лим:/ той бо жив у́мре, и по двою́ дню воскре́се, и па́ки преста́вися,/ живе́т, не ктому́ сме́ртию облада́емь,/ но присносу́щную нача́ жизнь,/ я́ко сын су́щи Живота́ и Воскресе́ния пра́ведных насле́дник.</p>
<p>
<red>Сла́ва, и ны́не, Богоро́дичен:</red>
</p>
<p>Ди́вны Твоя́ та́йны, Чи́стая, кто испове́сть/ или́ кто возвести́т на Тебе́ сбытие́ неизрече́нных?/ Родила́ бо еси́ в ле́то Сы́на, пре́жде век от Отца́ рожде́нна,/ Живота́ и Воскресе́ния Пе́рвенца,/ моли́ у́бо его́, да и аз Воскресе́ния бу́ду и Живота́ насле́дник.</p>
<p>
<red>На хвали́тех стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>Прииди́те, лю́дие, воспое́м/ на Небеси́ от А́нгел пое́маго ди́внаго Афана́сия,/ по́стников красоту́ и преподо́бных сия́ние,/ и́хже житию́ поревнова́в,/ те́сный путь неле́ностно про́йде,/ вся́кия стра́сти увяди́в воздержа́нием,/ неудержи́мое жела́ние име́я к Бо́гу,/ ему́же предстои́т ны́не со А́нгелы/ и мо́лится о душа́х на́ших.</p>
<p>Прииди́те, бра́тие и празднолю́бных собо́ри,/ вся́кое сосло́вие Богоно́сных усте́н,/ принесе́м венцы́ песносло́вных цветов,/ ко гро́бу ше́ствуим преблаже́ннаго отца́/ и припаде́м, глаго́люще:/ преподо́бне преблаже́нне, А́нгелом сожи́телю,/ не забу́ди, хода́тайствуя ко Влады́це всех Бо́гу,/ да улучи́м ве́чный живо́т и ми́лость в День Су́дный.</p>
<p>Прииди́те, и́ночествующих ли́ки,/ к ра́це многочуде́сных моще́й преподо́бнаго Афана́сия/ и почти́м Богоглаго́ливая уста́,/ наказу́ющая нас послуша́нию,/ всегда́шнему́ же покая́нию и моли́тве,/ и, си́ми доброде́тельми, а́ки о́гненными криле́,/ к Бо́гу восходя́ще,/ обря́щем благода́ть и ве́лию ми́лость.</p>
<p>
<red>Сла́ва, глас 8:</red>
</p>
<p>Преподо́бне, преблаже́нне, свя́те во святы́х Афана́сие,/ твое наказа́ние мно́гим бысть исправле́ние/ и от паде́ния возставле́ние па́мятию бу́дущаго Суда́,/ его́же и сам ожида́я по твоем воскресе́нии,/ неутоли́мыя сле́зы от о́чию изводи́л еси́./ Со весе́лием ны́не Христу́ предстоя́,/ моли́ся пою́щим че́стное твое преставле́ние прия́ти грехо́в оставле́ние/ и ве́лию ми́лость в День Су́дный.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Преподобный Афанасий, затворник Печерский</red>(XII в.), был простым и смиренным иноком, проводил Богоугодную жизнь, за что исполнились на нем слова Спасителя: «Аз есмь Воскрешение и Живот, веруяй в Мя, аще и умрет, оживет» (<a xlink:href="https://azbyka.ru/biblia/?Jn.11:25&amp;cr&amp;rus">Ин.11:25</a>).</p>
<p>По сообщению автора Жития, преподобного Симона, епископа Владимирского, после продолжительной тяжелой болезни преподобный Афанасий скончался и был положен во гроб. На третий день, когда игумен с братией пришли совершать погребение, он внезапно ожил. На все вопросы инок с плачем отвечал: «Спасайтесь послушанием, слезным покаянием, молитвой». После этого преподобный Афанасий прожил 12 лет в строгом затворе, питаясь только хлебом и водой, не видя солнечного света. Перед кончиной, собрав братию, он повторил ранее сказанные слова и мирно отошел ко Господу (ок. 1176). Погребен был в Ближних пещерах преподобного Антония. У мощей преподобного Афанасия получил исцеление инок Вавила, много лет страдавший болезнью ног. «Однажды лежал я, — рассказывал он братии, — и кричал от сильной боли. Внезапно вошел ко мне блаженный Афанасий и сказал: приди ко мне, и я исцелю́ тебя. И стал невидим. Я попросил, чтобы принесли меня к его мощам. И вот, я исцелился». Предстательством его молящимся с верою у святых мощей преподобного Афанасия подается Господом истинное покаяние.</p>
</section>
