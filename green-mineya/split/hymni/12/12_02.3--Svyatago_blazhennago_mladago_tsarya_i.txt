<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го блаже́ннаго младаго царя́ и му́ченика У́роша</p>
</title>
<p>
<red>НА МАЛОЙ ВЕЧЕРНИ</red>
</p>
<p>
<red>Стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Зако́нно венча́н был еси́, му́чениче,/ стражда́ сего́ све́та лише́ние,/ У́роше всече́стне и преблаже́нне,/ не оскуде́й, моля́ся о нас ко Го́споду,/ и сро́дство твое́ назира́й,/ творя́щее святу́ю па́мять твою́.</p>
<p>От ли́ка избра́н был, му́чениче,/ ра́дость подава́еши нам днесь виде́нием честны́х моще́й твои́х,/ и, веселя́щеся, торжеству́ем:/ страстоте́рпче, моли́ся о нас,/ творя́щих святу́ю твою́ па́мять.</p>
<p>Ми́рныя во́ни и бла́гоухания пролива́еши,/ вселе́нная же, дар восприе́мши мощми́ твои́ми,/ У́роше всече́стне и превожделе́нне,/ возлете́ к любви́ Христо́вой, прехва́льне,/ и ны́не моли́ся о нас, творя́щих па́мять твою́.</p>
<p>Основа́ние Боже́ственное,/ истка́но от Вы́шния прему́дрости,/ тве́рдости твоего́ ума́ не поколеба́,/ ни убие́ния уби́йственнаго убоя́ся,/ еди́ну ве́ру к Бо́гу име́я,/ и тому́ предстои́ши во сла́ве.</p>
<p>
<red>Сла́ва, глас 5:</red>
</p>
<p>Днесь весна́ бла́гоухает/ явле́нием моще́й твои́х,/ и но́ва тварь лику́ет/ и ра́дуется, зря́щи днесь чу́до пресла́вное,/ ли́цы, пою́ще, удивля́хуся,/ весе́лие неизрече́нное показу́юще, У́роше всече́стне и превожделе́нне./ Си́ле Твое́й сла́ва, Человеколю́бче.</p>
<p>
<red>И ны́не, Богоро́дичен:</red>
</p>
<p>Обра́дованная, хода́тайствуй Твои́ми моли́твами/ и испроси́ душа́м на́шим мно́жество щедро́т/ и очище́ние мно́гих прегреше́ний, мо́лимся.</p>
<p>
<red>На стихо́вне стихи́ры, глас </red>2.</p>
<p>
<red>Подо́бен: До́ме</red>Евфра́фов:</p>
<p>Хвала́ми венча́им/ му́ченика У́роша,/ его́же венча́ Бо́жия благода́ть,/ Боже́ственными моли́твами/ низложи́ враги́ на́ша.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>На столпе́х му́ченических водворя́ешися,/ я́ко добр во́ин,/ обре́тся на земли́,/ и возлете́л еси́/ к Вы́шнему́ Престо́лу.</p>
<p>
<red>Стих:</red> Насажде́ни в дому́ Госпо́дни,/ во дворе́х Бо́га на́шего процвету́т.</p>
<p>До́ма земна́го/ лиши́лся еси́,/ дом Небе́сный насле́довал еси́,/ му́чениче блаже́нне,/ У́роше сла́вне.</p>
<p>
<red>Сла́ва, глас и подо́бен то́йже:</red>
</p>
<p>Му́чениче У́роше/ многострада́льне,/ моли́твами твои́х прароди́телей/ ум наш озари́/ воспе́ти сла́ву твою́.</p>
<p>
<red>И ны́не, Богоро́дичен:</red>
</p>
<p>Две́ри Небе́снии, возми́теся,/ зря́ще дверь Вы́шняго,/ све́тлыми заря́ми озаря́ющи Влады́чицу.</p>
<p>
<red>Тропа́рь свята́го писан на вели́цей ВЕЧЕРНИ.</red>
</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕРНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 4.</red></p>
<p>
<red>Подо́бен:</red> Зва́нный свы́ше:</p>
<p>Све́тлая днесь па́мять наста́,/ Се́рбское украше́ние,/ объявле́нием честны́х моще́й твои́х/ на просвеще́ние и похвалу́ сро́дства твоего́,/ У́роше всеблаже́нне,/ дары доброде́тельными обогати́лся еси́,/ моли́ся о нас ко Го́споду, творя́щих па́мять твою́.</p>
<p>Струю́ исцеле́ний источа́вши приходя́щим с ве́рою/ и подае́ши дарова́ния прося́щим у тебе́/ хода́тайством прароди́телей твои́х./ Не оскуде́й, моля́ся ко Го́споду/ о творя́щих святу́ю па́мять твою́.</p>
<p>А́ще и за́вистию убие́н был еси́ от твои́х при́сных,/ но при́сно в рай водворя́ешися с прароди́тели твои́ми./ А́ще и непра́ведную смерть подъя́л еси́,/ но ликовству́еши со святы́ми,/ уби́йцы же твои́ вско́ре погибо́ша.</p>
<p>Еще́ не во вре́мя созре́в,/ в Госпо́дню жи́тницу всели́лся еси́,/ скорбь ве́лию оста́вив сро́дству твоему́,/ неве́дущу о сме́рти твое́й;/ на лови́тву исхо́диши/ и та́мо убййственну я́зву подъя́л еси́,/ многострада́льне У́роше.</p>
<p>
<red>Сла́ва, глас 3:</red>
</p>
<p>Во све́тлости святы́х доброде́телей просия́л еси́,/ светле́яся, я́ко со́лнце,/ и осиява́я всех пра́ведным сия́нием./ Днесь ра́дуются вся оте́чествия язы́к Се́рбскаго сро́дства/ моще́й твои́х явле́нием:/ всю́ду испо́лнил еси́ бла́гоуха́ния/ и просвети́л еси́ твое́ оте́чество вся́кими добро́тами,/ манове́нием Бо́жия ду́ха/ вся восприе́м, многострада́льне У́роше./ моли́ся о нас, чту́щих святу́ю па́мять твою́.</p>
<p>
<red>И ны́не, Богоро́дичен:</red> Ка́ко не диви́мся:</p>
<p>
<red>Вход, проки́мен дне и чтения три му́ченическая
<emphasis>(зри день 13-й и день 5-й).</emphasis></red>
</p>
<p>
<red>На литии стихи́ра храма и свята́го, глас 1:</red>
</p>
<p>Ве́село днесь Це́рковь Бо́жия одевается/ явле́нием моще́й твои́х,/ Се́рбская земля́ красу́ется в Боже́ственней па́мяти твое́й,/ уби́йцы же твои́, студа́ испо́лнени, посрами́шася,/ ты же в пи́щи ра́йстей водворя́ешися,/ У́роше всеблаже́нне.</p>
<p>Прароди́телие твои́ мольбу́ творя́т ко Го́споду/ напосле́док обнови́ти сро́дство свое́/ в похвалу́ и просвеще́ние и на обличе́ние уби́йцам твои́м,/ тебе́ же на сла́ву и похвалу́, У́роше преблаже́нне,/ моли́ся спасти́ся душа́м на́шим.</p>
<p>Стезе́ю те́сною ше́ствовав,/ ра́я широту́ дости́гл еси́/ и сро́дство твое́ просвети́л еси́,/ чуде́сными де́лы осия́н,/ всю подсо́лнечную обогати́л еси́,/ дар исцеле́ния прие́м, У́роше достоблаже́нне.</p>
<p>А́ще и безвре́мену смерть подъя́л еси́,/ за́вистию ратоборца́ убива́ем непови́нно./ О, непра́веднаго уби́йства!/ но они́ у́бо суть во тьме и мра́це,/ ты же с прароди́тели во Ца́рствии водворя́ешися, достоблаже́нне.</p>
<p>Ны́не днесь свети́ло вели́кое яви́ся Се́рбскому ро́ду:/ Це́рковь бо, коне́чне запусте́вшая,/ па́ки Бо́жиим манове́нием обновля́ется/ на похвалу́ твою́, преблаже́нне У́роше./ моли́ся о нас, творя́щих святу́ю па́мять твою́.</p>
<p>
<red>Сла́ва, глас 5:</red>
</p>
<p>Красу́йся и лику́й ве́село, Це́ркви Бо́жия,/ в дар бо тебе́ царь У́рош прино́сится/ объявле́нием честны́х моще́й свои́х./ Лик а́нгельский весели́тся./ С ни́миже моли́ся непреста́нно Христу́ за ны/ изба́вити от бед творя́щия прече́стное и светоно́сное твое́ и́мя,/ мно́гострада́льне У́роше преблаже́нне.</p>
<p>
<red>И ны́не, Богоро́дичен:</red>
</p>
<p>Ра́дуйся, Ма́ти Христа́ Бо́га,/ и, его́же родила́ еси́, моли́/ согреше́ний оставле́ние дарова́ти/ ве́рою воспева́ющим Тя.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>С преми́рными чи́нми ны́не водворя́лся,/ с Небесе́ прие́м Богоразу́мие,/ моле́бныя гла́сы тебе́ возсыла́ем:/ подви́гни сро́дство твое́/ и за ны моли́ся при́сно ко Го́споду/ сохрани́ти нас, У́роше достоблаже́нне.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Богора́зу́мия све́тлостию сия́я,/ ми́ра красоту́ презре́л еси́,/ Авраа́ма в ло́не почива́еши./ Не пре́зри нас, моля́щихся тебе́, многострада́льне/ и приснопа́мятне У́роше всече́стне.</p>
<p>
<red>Стих:</red> Насажде́ни в дому́ Госпо́дни,/ во дворе́х Бо́га на́шего процвету́т.</p>
<p>И́стинным венце́м, венча́вшим тя,/ и ца́рскою диади́мою одева́яся,/ вене́ц добро́ты прия́л еси́, досточу́дне,/ не презри́, блаже́нне, певцы́ твоя́, почита́ющия тя,/ предстоя́ со А́нгелы во сла́ве.</p>
<p>
<red>Сла́ва, глас 6:</red>
</p>
<p>Ма́тернее очи́ма зря чуде́сне,/ А́нгелом соприча́стник был еси́;/ просвеща́вши вся, приходя́щия с ве́рою к ра́це твое́й честне́й,/ и ревну́еши прароди́телем твои́м;/ изря́ден в све́рстницех яви́вся,/ доброде́телию и ра́зумо́м всех удиви́л еси́,/ многострада́льне У́роше превожделе́нне,/ моли́ся спасти́ся душа́м на́шим.</p>
<p>
<red>И ны́не, Богоро́дичен:</red>
</p>
<p>Ма́тернее дерзнове́ние/ е́же к Сы́ну Твоему́ иму́щи, Пречи́стая,/ к рожде́нию по́мощи/ на́ша мольбы́ не пре́зри, мо́лим Тя,/ я́ко Тебе́ еди́ну ко Влады́це очище́ние и́мамы.</p>
<p>
<red>Тропа́рь, глас 3:</red>
</p>
<p>Юношески процве́л еси́/ во оте́чествии твое́м, добро́тою украше́н,/ и непра́ведную и безвре́менную смерть подъя́л еси́,/ У́роше всече́стне;/ ца́рскаго ко́рене плод сла́док,/ а́ще и не во вре́мя созре́в,/ в Госпо́дню жи́тницу всели́лся еси́/ и жа́лость ве́лию сро́дству твоему́ оста́вил еси́./ моли́ся о нас, творя́щих святу́ю па́мять твою́.</p>
<p>
<red>Таже Богоро́дице Дево:</red>
</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Мы́сленныма очи́ма прозре́в бу́дущая,/ сове́том ма́те́рним пожи́л еси́/ и це́ркви воздви́гл еси́ в похвалу́ прароди́телей твои́х/ и в сла́ву Пречи́стыя Бо́гома́тере,/ Ея́же моли́твами, Христе́, поми́луй нас.</p>
<p>
<red>Сла́ва, и ны́не, Богоро́дичен:</red>
</p>
<p>Ту́чами ду́ха Свята́го, Пречи́стая, мою́ .мысль ороси́,/ я́же Ка́плю ро́ждши безме́рную — Христа́;/ изсуши́ исто́чник страсте́й мои́х/ и пото́ка пи́щи мя напо́й моли́твою Твое́ю.</p>
<p>
<red>По 2-м стихосло́вии седа́лен, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Красе́н быв во виде́нии в животе́ твое́м,/ красне́йший же показа́лся еси́ по сме́рти твое́й объявле́нием честны́х моще́й твои́х/ и всех зря́щих удиви́л еси́, многострада́льне У́роше всеблаже́нне.</p>
<p>
<red>Сла́ва, и ны́не, Богоро́дичен:</red>
</p>
<p>Под земле́ю низве́ржен бых грехми́,/ умертви́хся душе́вными страстьми́ и теле́сными,/ те́мже тьмо́ю покрыва́юся отча́яния./ Но воздви́гни мя ны́не к покая́нию и спаси́ мя:/ мо́жеши бо, ели́ка хо́щеши.</p>
<p>
<red>По полиелеи седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Егда́ тя сего́ све́та лише́нию преда́ша,/ отнесе́ну бы́вшу те́лу твоему́ во храм Успе́ния Пречи́стыя,/ испря́товают та́йно в гробни́це внутрь,/ иде́же Боже́ственная соверша́ются,/ и никому́ о сем ве́домо бысть, то́чию оби́тели предста́телю,/ до́ндеже Бо́гу, объявле́нна тя сотво́ршу./ Уби́йцы же твои́, студа́ испо́лнени, вско́ре сконча́шася./ Ты же в ра́йстей пи́щи водворя́ешися, многострада́льне У́роше и всеблаже́нне,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко во глубину мно́гих согреше́ний впадо́х/ от ле́ности моея́, и уны́ния, окая́нный, и неве́дения/ и отча́янием ны́не одержи́м есмь./ Бу́ди ми по́мощь, и очище́ние, и спасе́ние, Пречи́стая,/ и утеше́ние благопреме́нно подаю́щи ми,/ Тя молю́, и Тебе́ мился де́ю, и припа́даю, и ве́рою зову́ Ти,/ да не явлю́ся до конца́ льсти́вому обра́дование.</p>
<p>
<red>Степенна, 1-й антифо́н, 4-го гла́са. Проки́мен, глас 4:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же возда́де́ ми? Вся́кое дыха́ние:
<red>Ева́нгелие от Луки́, зачало 106.</red></p>
<p>
<red>По 50-м псалме́ стихи́ра, глас 6:</red>
</p>
<p>У́рош ди́вный,/ Боже́ственныя тишины жела́я,/ за́вистию лише́н све́та сего́ быва́ет,/ и безвре́менную смерть прие́млет,/ венце́м доброде́телей увязе́ся,/ и с преми́рными ли́ки ра́дуется,/ и дерзнове́нно предстои́т Влады́це/ со преподо́бным Симео́ном и Са́ввою преосвяще́нным,/ я́ко хода́таи при́снии/ и моли́твенницы о душа́х на́ших.</p>
<p>
<red>Кано́н Богоро́дицы со ирмосом на 6 и свята́го У́роша на 8. Кано́н му́ченика, глас 4, его́же краегранесие:</red> Паисий недосто́йный, пою́ тя, блаженне У́роше.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Пе́рвее грехо́вным не приобщи́вся жела́нием,/ зла́та честне́йший показа́лся еси́,/ я́ко от ко́рене благоро́дна изра́сл еси́, блаже́нне.</p>
<p>А́ще и гони́тель твой бысть Волкаши́н,/ но ра́вен произше́л еси́ роди́телем твои́м, де́лы и сло́весы подо́бяся,/ и, я́коже звезда́, просия́л еси́, блаже́нне.</p>
<p>И́же зако́нную сень премину́в, У́роше,/ к ше́ствию Небе́сному возше́л еси́, ра́дуяся, и Тро́ице предстои́ши,/ сего́ ра́ди блажи́м па́мять твою́.</p>
<p>
<red>Богоро́дичен:</red> А́гницу Тя посреде́ те́рния обре́т,/ невла́емое Приста́ни́ще/ и к Бо́гу Руководи́тельницу кре́пкую, Ма́ти Де́во Влады́чице.</p>
<p>
<red>Катава́сия:</red>
<emphasis>Христо́с ражда́ется, сла́вите:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Се́мене благоро́днаго цвет прекра́сен показа́лся еси́/ напосле́док явле́нием честны́х моще́й твои́х,/ в похвалу́ сро́дству твоему́, всеблаже́нне У́роше.</p>
<p>Еще́ от рожде́ния бла́гая о́трасль показа́лся еси́/ все́ми ви́ды доброде́телию,/ ревну́я прароди́телем твои́м, це́ркви воздвиза́я/ и и́ны утвержда́я.</p>
<p>Из нача́ла о Бо́зе пева́емыя пе́сни,/ всю́ду прослу́ся
<a type="note" xlink:href="#note2">2</a>
и́мя твое́ явле́нием честны́х моще́й твои́х,/ мно́гострада́льне У́роше всему́дре,назира́й нас.</p>
<p>
<red>Богоро́дичен:</red> Ра́дуйся, Чи́стая Де́во,/ и не забу́ди нас, моля́щихтися,/ в тузе́ су́щих и ско́рбех,/ твою́ ми́лость изле́й на нас, мо́лимтися, Влады́чице.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Прему́дре, достои́н был еси́ и́менем и де́лом, роди́телем твои́м подо́бяся,/ и сро́дству твоему́ обновле́нное твори́ши,/ Бо́гу просла́вльшу тя в животе́,/ и́же и по сме́рти просла́вил тя есть/ в похвалу́ сро́дству твоему́, многострада́льне и преблаже́нне У́роше всече́стне,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и киво́т,/ всесвяту́ю гору, светоза́рный о́блак воспои́м,/ Небе́сную ле́ствицу, сло́весный рай,/ Е́вино избавле́ние, вселе́нныя всея́ вели́кое сокро́вище,/ я́ко спасе́ние в Ней соде́лася ми́рови/ и оставле́ние дре́вних согреше́ний./ Сего́ ра́ди вопие́м Ти:/ моли́ Сы́на Твоего́ и Бо́га/ прегреше́ний оставле́ние дарова́ти/ благоче́стно покланя́ющимся Пресвято́му Рождеству́ Твоему́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седяй в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Неизглаго́ланная твоя́ чудоде́йствия,/ я́же напосле́док показа́шася, У́роше всему́дре,/ не забу́ди сро́дства твоего́ и поми́луй нас, моля́щихтися.</p>
<p>Е́же от нача́ла Безнача́льному Слову ве́ровал еси́/ и роди́телю единоро́ден был еси́,/ и ца́рскою диади́мою украша́ют тя в сла́ву и похвалу́ сро́дству твоему́.</p>
<p>Доброде́тели твоя́ и красоту́ кто изрещи́ мо́жет?/ Удиви́л бо еси́ всех, приходя́щих к ра́це моще́й твои́х,/ ра́зумом превосходя́ мно́гия.</p>
<p>
<red>Богоро́дичен:</red> Хвалы́ моле́бныя к Тебе́ воспуща́ю, Пречи́стая Влады́чице,/ не забу́ди нас, но моли́ся о нас к Ро́ждшемуся из Тебе́,/ да спасе́т Тебе́ ра́ди души на́ша.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>У́жасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>От непра́ведный сме́рти и безвре́менныя,/ ю́же подъя́л еси́, У́роше всече́стне,/ превы́шше бо в ра́дости пребыва́еши с ли́ки избра́нными.</p>
<p>Стезе́ю оте́ческою ше́ствовал еси́ всеизря́дною,/ чудесы́ удиви́л еси́ сро́дство твое́,/ ра́ка же твоя́ исцеле́ния подава́ет, У́роше блаже́нне.</p>
<p>Твоя́ па́мять днесь весе́лия всех исполня́ет,/ и́же, удивля́ющеся, глаго́лют:/ сла́ва благоутро́бию Твоему́, Христе́ Царю́,/ да́вшему нам сие́ украше́ние.</p>
<p>
<red>Богоро́дичен:</red> Ты еси́ всем По́мощница,/ и и́стинная христиа́ном Засту́пница,/ и Покро́ви́тельница, и спасе́ние душ на́ших.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всече́стно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>От о́трасли благоро́дный просия́л еси́,/ му́дростию и ра́зумом всех превозше́л еси́/ и, безвре́менную смерть подъе́м, венце́м му́ченическим венча́лся еси́, сла́вне.</p>
<p>Твои́м явле́нием Се́рбская область ра́дуется,/ и сро́дство твое́ напосле́док твои́м явле́нием просвети́л еси́,/ не забу́ди и нас, моля́щихся тебе́.</p>
<p>На спасе́нную стезю́ наста́ви нас ходи́ти при́сно,/ и почита́ти тя, и па́мять твою́ соверша́ти,/ и богоуго́дно пожи́ти в честне́м хра́ме твое́м.</p>
<p>
<red>Богоро́дичен:</red> Пречи́стая Де́во Ма́ти Иису́с Христо́ва,/ поми́луй и спаси́ и́же ве́рою к Тебе́ прибега́ющия,/ я́ко на Тя с Бо́гом упова́ние и́мамы.</p>
<p>
<red>Конда́к, глас 6</red>.</p>
<p>
<red>Подо́бен:</red> Рукопи́саннаго:</p>
<p>О́трасли благоро́дныя цвет прекра́сный яви́лся еси́, У́роше всече́стне,/ за́вистию бо убие́н был еси́ от твои́х при́сных,/ Бо́жиим же Ду́хом просвеще́н,/ святоро́днаго пле́мене свят был еси́/ и, му́ченическим венце́м увя́зся,/ в черто́зе Небе́снем водворя́ешися./ Моли́ся о нас, свя́те, творя́щих любо́вию па́мять твою́.</p>
<p>
<red>И́кос:</red>
</p>
<p>Кто достои́н устне́ отве́рзти или́ язы́к дви́гнути/ и похвали́ти хвали́маго Бо́гом,/ оба́че в толи́ко вре́мя в тиме́нии земно́м пребы́в,/ от Христа́ Спа́са вене́ц прия́л есть/ и, дарова́ньми исцеле́ний обогати́вся, исцеле́ния дар прия́т,/ и че́стен страда́лец показа́ся, принося́ моле́ние Благоде́телю,/ и прие́м сла́ву с Небесе́ и вене́ц добро́ты,/ и мо́лится о творя́щих любо́вию па́мять его́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшего,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Твою оби́тель вску́ю забыл еси́?/ Воспря́нй у́бо ейлою прароди́тель твои́х/ и испроси́ от Го́спода по́мощь и заступлени́е твое́й оби́тели, я́ко да пое́м:/ оте́ц на́ших Бо́же, благослове́н еси́.</p>
<p>Почита́ю мо́щи твоя́ и покланя́юся:/ исцеле́ние бо подае́ши ве́рою приходя́щим./ Пода́ждь и нам ми́рное житие́ во оби́тели твое́й, пою́щим:/ оте́ц на́ших Бо́же, благослове́н еси́.</p>
<p>О́трок был еси́, Небе́снаго жили́ща хода́тай,/ вся́кими бо добро́тами украше́н,/ уби́йственною я́звою измени́л еси́ живо́т твой,/ они́ у́бо студа́ испо́лнишася, ты же вопие́ши:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Све́тлыми заря́ми всю зе́млю возсия́вшее Со́лнце от свята́го чре́ва Твоего́ озаря́ет, Влады́чице,/ и́мже и нас просвети́ Твое́ю ми́лостию, вопию́щих:/ препе́тый отце́в Госпо́дь и Бог, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки бла́гочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозно́си́те его́ во вся ве́ки.</emphasis>
</p>
<p>Ю́ношески пожи́в во оте́чествии твое́м,/ и блажи́т тя сро́дство твое́,/ и весе́лием ра́дуется твоему́ объявле́нию, дивя́ся, глаго́лет:/ Го́спода по́йте, дела́, и превозно́си́те его́ во вся ве́ки.</p>
<p>Треплете́нный восприя́л еси́ вене́ц от Вы́шняго Дарода́теля,/ изря́ден быв твое́й оби́тели/ и це́рковь просвети́в мощми́ твои́ми, вопия́:/ Го́спода по́йте, дела́, и превозно́си́те его́ во вся ве́ки.</p>
<p>Естество́ премени́в тле́нное,/ в ве́чныя оби́тели вшел еси́, блаже́нне,/ и житию́ пресвято́му после́довал еси́ прароди́телей твои́х, вопия́:/ Го́спода по́йте, дела́, и превозно́си́те его́ во вся ве́ки.</p>
<p>
<red>Богоро́дичен:</red> Коне́ц благи́й пода́ти ми, Де́во, Го́спода умоли́,/ да избу́ду ожида́ющих мя ве́чных мук,/ я́ко да Тя пою́, Благослове́нная, во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red> Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умов естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая При́сноде́во.</p>
<p>Боже́ственное селе́ние ты был еси́, пресве́тло просвети́вся, У́роше всеблаже́нне,/ сро́дство твое́ назира́й и от неду́г и бед избавля́й,/ да тя непреста́нно велича́ем.</p>
<p>Лесть иско́рени́л еси́ злу́ю, Правосла́вию ревну́я,/ прароди́телем твои́м чудесы́ подо́бяся,/ удиви́л еси́ зря́щия твоя́ пресла́вная чудеса́, блаже́нне.</p>
<p>Жела́я уподо́битися блаже́нному Симео́ну, и святи́телю Са́вве,/ и ины́м сро́дством, до́бре пожи́вшим,/ и не лиши́л тя есть Вели́кий Дарода́тель, У́роше всече́стне.</p>
<p>
<red>Богоро́дичен:</red> Приими́ на́ше ма́лое сие́ приноше́ние, о Всенепоро́чная Госпоже́ Влады́чице,/ и е́же от недосто́йных усте́н приноси́мое Ти моле́ние приими́/ и не отри́ни, Всенепоро́чная Влады́чице.</p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>Ны́нешнюю сла́ву презре́л еси́,/ Вы́шнюю сла́ву получи́л еси́/ и, земны́ми Небе́сная насле́довав, блаже́нне,/ Влады́це я́ко предстоя́, о нас всегда́ моли́ся.</p>
<p>
<red>Богоро́дичен:</red>
</p>
<p>Еди́на Чи́стая и Нескве́рная,/ оскверне́на мя вся́кими паде́ньми лю́тыми/ изба́ви лю́тыя му́ки и тьмы кроме́шныя.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Я́ко до́бля:</p>
<p>Умудри́ тя Вы́шняя си́ла,/ земна́я вся презре́в,/ ум впери́в ко Го́споду, У́роше всече́стне,/ оте́чество твое́ назира́й и оби́тель твою́ не забу́ди,/ просвеще́ние нам подава́я,/ творя́щим святу́ю па́мять твою́.</p>
<p>Рода све́тла был еси́, блаже́нне,/ я́ко ши́пок, процве́л еси́ Це́ркви/ и, я́ко фи́никс многора́сленный, благоуха́ния испо́лнился еси́,/ лесть ересе́й разруши́в неви́димою си́лою,/ и нас не забу́ди, моля́щихтися,/ У́роше достоблаже́нне.</p>
<p>Ше́ствовал еси́ стезе́ю оте́ческою/ и блаже́нную жизнь пости́гл еси́,/ прароди́телем подо́бяся вся́кими доброде́тельми:/ це́ркви воздвиза́я при животе́ твое́м/ и ины́я подтвержда́я прароди́телей твои́х,/ и по сме́рти твою́ це́рковь мощми́ облагоуха́л еси́,/ и чудесы́ всех удиви́л еси́,/ достоблаже́нне У́роше всече́стне.</p>
<p>Ума́ твоего́ не поколеба́ тве́рдость,/ адама́нта тверде́йший яви́вся,/ а́ще и юн был еси́/ и не доспе́л еси́ соверше́ннаго во́зраста,/ но ду́ха Свята́го испо́лнен быв благода́ти./ Дивя́тся мно́зи, зря́ще твоя́ мо́щи кра́сныя,/ це́рковь бо твою́ просвети́л еси́ разли́чными благоуха́ньми,/ всече́стне и преблаже́нне.</p>
<p>
<red>Сла́ва, глас 4:</red>
</p>
<p>Све́тлая днесь наста́ па́мять твоя́, У́роше блаже́нне,/ светле́йший же есть приходя́й во Вифлее́ме роди́тися Христо́с,/ и́же всей вселе́нней ра́дость подае́т,/ твоя́ же уби́йственная и безвре́менная смерть —/ Се́рбстей земли́ рыда́ние неутеши́мо и жа́лость ве́лию./ И ны́не, блаже́нне и досточу́дне,/ не преста́й о нас моля́ся,/ я́ко с му́ченическими ли́ки водворя́ешися,/ и, у Престо́ла Святы́я Тро́ицы предстоя́ с прароди́тели твои́ми,/ твое́ сро́дство помина́й,/ творя́щее любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>Иму́ще Тя, Богоро́дице, упова́ние и предста́тельство,/ вра́жиих наве́т не убои́мся,/ я́ко спа́саеши души на́ша.</p>
<p>
<red>Славосло́вие вели́кое и отпу</red>́
<red>ст.</red></p>
<p>
<red>НА ЛИТУРГИ́И</red>
</p>
<p><red>Блаже́нны от кано́на свята́го пе́сни 3-я и 6-я. Проки́мен, глас 4: </red>
Возвесели́тся пра́ведник о Го́споде/ и упова́ет на него́.
<red>Стих:</red>
Услы́ши, Бо́же, глас мой:
<red>Апо́стол к Тимофею, зачало 295.</red>
Аллилу́ия,
<red>глас 4:</red>
Пра́ведник, я́ко фи́никс, процвете́т:
<red>Стих:</red>
Насажде́ни в дому́ Госпо́дни:
<red>Ева́нгелие от Луки́, зачало 73. Прича́стен:</red>
В па́мять ве́чную бу́дет пра́ведник:</p>
</section>
