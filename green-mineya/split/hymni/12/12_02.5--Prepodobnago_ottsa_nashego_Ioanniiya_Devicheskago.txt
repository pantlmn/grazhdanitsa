<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Иоанни́ия Деви́ческаго</p>
</title>
<p>
<red>НА МАЛОЙ ВЕЧЕРНИ</red>
</p>
<p>
<red>На</red> Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Дал еси́ знамение:</p>
<p>Све́тло, я́коже со́лнце,/ просия́ твоя́ па́мять, преподо́бне,/ луче́ю облиста́ющая твоя́ доброде́тельная де́лания, всеблаже́нне,/ и све́том чуде́с твои́х озаря́ющая ве́рных чу́вства,/ те́мже пра́зднуем ра́достно и ублажа́ем ве́рно/ всепра́зднственную па́мять твою́.</p>
<p>Мир возненави́дев, преподо́бне,/ посто́м и моли́твами к Небе́сной высоте́ возлете́л еси́,/ свети́лом свои́м челове́ки на земли́ просиява́еши,/ со А́нгелы на Небеси́ лику́я./ Тем тя мо́лим, преподо́бне,/ с ве́рою приходя́щии к твои́м моще́м:/ Христа́ умоли́ грехо́в оставле́ние нам пода́ти.</p>
<p>Стра́сти теле́сныя воздержа́нием умертви́л еси́/ и приле́жными моли́твами и сле́зными то́ки/ удави́л еси́ льсти́ваго зми́я, о́тче,/ Бо́гу же угоди́л еси́ па́че мно́гих,/ досточу́дне Иоанни́кие преподо́бне./ Те́мже тя Свое́ю благода́тию украси́ Творец ми́ра/ и Спас душ на́ших.</p>
<p>
<red>Сла́ва, глас 8:</red>
</p>
<p>Преподо́бне и блаже́нне о́тче Иоанни́кие,/ во дни и в нощи́ поуча́лся еси́ за́поведем Боже́ственным,/ и́хже соблю́д, яви́лся еси́ дом Святы́я Тро́ицы,/ Ю́же моли́ непреста́нно, преподо́бне о́тче,/ спасти́ся душа́м на́шим.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ско́рби и печа́ли.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: До́ме</red>Евфра́фов:</p>
<p>Яви́лся еси́ от ма́терних пеле́н/ освяще́н, Богоно́се Иоанни́кие,/ и был еси́ сосу́д Пресвята́го ду́ха.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Лесть лука́вых бесо́в посрами́л еси́,/ о́тче Иоанни́кие,/ кре́стною си́лою уясни́л еси́ сла́ву Христо́ву.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Нося́ в руце́ своей/ Крест Го́сподень,/ бесо́вская мечта́ния с ним погуби́л еси́,/ сего́ ра́ди и мы согла́сно вопие́м ти:/ ра́дуйся, о́тче наш Иоанни́кие.</p>
<p>
<red>Сла́ва, и ны́не, глас то́йже:</red>
</p>
<p>Влады́чице Бла́гая,/ Преблагослове́нная и Пренепоро́чная,/ Чи́стая Деви́це,/ Защи́тнице ро́да христиа́нскаго,/ приле́жно вси к Тебе́ зове́м:/ руки́ Твоя́ святы́я распростри́ ми́лостивно к Сы́ну Своему́/ и всегда́ моли́ его́ спасти́ души на́ша.</p>
<p>Тропа́рь пи́сан на вели́цей вече́рни.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>постави́м стихов 8, глас 8.</red></p>
<p>
<red>Подо́бен:</red> О, пресла́внаго чудесе́:</p>
<p>О́тче Иоанни́кие, преподо́бне,/ вои́стинну вы́ну носи́л еси́/ в горта́ни Бо́жия возноше́ния,/ поуча́яся, всему́дре,/ де́тельнейшим словесе́м Богодухнове́нным,/ и отту́ду, обогаще́н быв истека́ющею благода́тию, блаже́нне,/ всех нечести́вых сове́тования низвра́щаеши.</p>
<p>О́тче Иоанни́кие пресла́вне,/ исто́чниками слез ду́шу свою́ очи́стив/ и всено́щными стоя́нии Бо́га уми́лостивив,/ воспери́лся еси́ к любле́нию и красоте́ Сего́, блаже́нне,/ ея́же ны́не досто́йно наслажда́яся,/ ра́дуешися непреста́нно/ со страда́льцы твои́ми, Богому́дре преподо́бне.</p>
<p>О́тче Иоанни́кие преподо́бне,/ воспери́в ум к Бо́гу ве́рою,/ омерзи́л еси́ непостоя́нное мирска́го смеше́ния/ и, крест свой восприи́м,/ Всеви́дцу после́довал еси́,/ порабо́тив по́мыслу необузда́нное те́ло по́двигами обуче́ния,/ кре́постию Боже́ственнаго ду́ха.</p>
<p>О́тче Иоанни́кие,/ твое непрело́жное житие́ — ве́ра вои́стинну Пра́восла́вная,/ и́бо от дея́ния к зело́ вели́кому виде́нию дости́гл еси́,/ Прему́дрости быв жили́ще,/ во двою́ естеству ́чтый от Тро́ицы Христа́,/ его́же моли́ о душа́х на́ших.</p>
<p>
<red>Глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, преподо́бне по́стниче,/ святы́й о́тче наш,/ святи́телю Богому́дре, Бо́гом возлю́бленне!/ В ми́ре жизнь свою́ свя́то устро́ив,/ Ду́хом Боже́ственным оживи́л еси́,/ е́же облагоуха́ти на́ша чу́вства и ду́ши,/ и́миже восходи́м на Небеса ́/ и земны́я стра́сти прогоня́ем,/ Христа́ зря́ще, И́мже спа́саемся.</p>
<p>Ра́дуйся, о́тче, мирска́я возненави́дев/ и и́ноческое житие́ возлюби́в,/ А́нгелом собесе́дник показа́лся еси́/ и явля́ешися свои́ми чудеса́ми, а́ки звезда́, сия́ющая на Небеси́./ моли́ся Го́споду о всех нас,/ соверша́ющих святу́ю па́мять твою́.</p>
<p>Ра́дуйся, святи́телю сла́вный,/ отступи́в от мирски́я и мяте́жныя молвы́,/ прите́кл еси́ ко Христо́вой тишине́, Богому́дре,/ и виде́нием Боже́ственных дея́ний,/ я́ко всебога́тыми светлостьми́, обогати́вся вои́стинну,/ и́миже ве́рныя назира́еши,/ бла́голепным сия́я житие́м.</p>
<p>Чу́вственныя стра́сти победи́л еси́/ брозда́ми воздержа́ния, чудоде́йственниче,/ и, ре́вности Безпло́тных на земли́ показа́в,/ вся жела́ния плотска́я ду́хови покори́л еси́./ Тем ны́не в Небе́сных селе́ниих водворя́яся,/ моли́ о душа́х на́ших.</p>
<p>
<red>Сла́ва, глас 5:</red>
</p>
<p>Преподо́бне о́тче,/ гла́са Ева́нгелия Госпо́дня послуша́в,/ мир оста́вил еси́,/ нивочто́же вмени́в бога́тство и сла́ву,/ и, живы́й в уедине́нии, всем взыва́л еси́ отту́ду:/ возлюби́те Бо́га, и обря́щете благода́ть,/ и ничто́ же предпочти́те любви́ его́,/ да егда́ прии́дет во сла́ве Свое́й,/ обря́щете упокое́ние со все́ми святы́ми./ И́хже моли́твами, Хри́сте, сохрани́ и спаси́ ду́ши на́ша.</p>
<p>
<red>И ны́не, Богоро́дичен, глас 5:</red> В Чермне́м мо́ри:</p>
<p>
<red>Вход. Проки́мен дне и чте́ния
<emphasis>(зри день 5-й).</emphasis></red>
</p>
<p>
<red>На литии́ стихи́ры свята́го, глас 2:</red>
</p>
<p>Ки́ими похва́льными пе́сньми/ ублажи́м святи́теля Иоанни́кия?/ по́стников украси́теля, преподо́бных побо́рника,/ свети́ло свяще́нником и похвала́ и́ноком,/ це́ркви своей утвержде́ние непоколеби́мое,/ неду́гом врача́./ его́ же моли́твами, Го́споди, спаси́ души на́ша.</p>
<p>Ки́ими слове́сными венцы́ венча́ем Иоанни́кия?/ свяще́ннаго тече́ния жела́теля,/ Небе́снаго ученика́, Боже́ственныма крило́ма превзя́таго Богови́дца,/ столп смире́ния необори́мый,/ сте́ну разсужде́ния непоколеби́мую,/ нра́вом украше́ние,/ честно́е благоле́пие,/ моли́твенника Христу́, непреста́нно моля́щагося о ча́дех свои́х.</p>
<p>Ки́ими пе́сненными пе́нии воспои́м Иоанни́кия?/ преиспещре́нна дея́ньми и изоби́льна бла́годатию,/ равноа́нгельна житие́м, ве́ры утвержде́ние,/ неду́гов цели́теля, бесо́в прогони́теля/ и всем правове́рным ско́раго помо́щника.</p>
<p>
<red>Сла́ва, глас 4:</red>
</p>
<p>Прииди́те, вси празднолюбцы,/ ублажи́м па́мять святи́теля Христо́ва Иоанни́кия:/ а́ще бо и возлете́ от нас,/ но неви́димо с на́ми стои́т/ и иреподо́бныя руки́ своя́ простирает о нас ко Го́споду./ Притеце́м у́бо, и припаде́м к ра́це святы́х моще́й его́,/ и поклони́мся, прося́ще,/ я́ко да святы́ми свои́ми моли́твами/ испроси́т ча́дом свои́м мир и душа́м их ве́лию ми́лость.</p>
<p>
<red>И ны́не, Богоро́дичен:</red>
</p>
<p>Я́ко Всенепоро́чная Неве́ста Творцу́,/ я́ко Неискусому́жная Ма́ти,/ прия́телшце Изба́вителя и Уте́шителя,/ потщи́ся изба́вити мя бесо́вскаго злоде́йства,/ преложи́вши скве́рное те́ло мое́ в све́тлое жили́ще доброде́телей,/ разжени́ о́блак страсте́й мои́х Твои́ми моли́твами/ и сподо́би мя Вы́шняго прича́стия в Невече́рнем Све́те.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Небе́сныя круги́ превозлете́в Боже́ственною доброде́телию,/ преблаже́нне о́тче,/ заше́л еси́ во мрак, иде́же, осия́ние прии́м от благода́ти Бо́жия,/ вои́стинну светле́ешися, преподо́бне.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Доброде́тельми просвети́в ду́шу и ум,/ к Небеси́ преста́вился еси́ в Ца́рствии Христо́ве, Иоанни́кие блаже́нне,/ принося́ ему́ рукоя́тия трудо́в свои́х,/ в по́стницех бо ты яви́ся свети́льник,/ наслажда́яся нестаре́емыя пи́щи.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Преподо́бне о́тче,/ не дал еси́ сна очи́ма свои́ма,/ ниже́ ве́ждома свои́ма дрема́ния,/ до́ндеже ду́шу и те́ло от страсте́й свободи́л еси́,/ угото́вав себе́ в жили́ще Ду́хови./ Прише́д бо, Христо́с со Отце́м/ оби́тель сотвори́ у тебе́,/ те́мже Единосу́щныя Тро́ицы служи́тель был еси́,/ великопропове́дниче Иоанни́кие,/ моли́ся о душа́х на́ших.</p>
<p>
<red>Сла́ва, глас 2:</red>
</p>
<p>На земли́ А́нгела и на Небесе́х челове́ка Бо́жия,/ благоукраше́ние ми́ра, наслажде́ние благи́х,/ доброде́телей по́стнических похвалу́, Иоанни́кия почти́м:/ насажде́н бо в дому́ Бо́жии, процвете́ пра́ведно/ и, я́ко кедр в пусты́ни,/ умно́жи ста́до Христо́во слове́сными овца́ми/ в преподо́бии и пра́вде.</p>
<p>
<red>И ны́не, Богоро́дичен.</red>
</p>
<p>
<red>На благослове́нии хлебов, тропа́рь свято́му, два́жды, и</red> Богоро́дице Де́во:
<red>еди́ножды. Прочая до конца́ по ряду.</red></p>
<p>
<red>Тропа́рь свята́го, глас 1:</red>
</p>
<p>Поще́нием, моли́твами и благода́тию Боже́ственною просвети́вся,/ земны́я концы́ све́тло озаря́еши благоче́стно,/ чуде́с благода́ть от Бо́га прие́м,/ исцеля́еши неду́ги, ду́хи же лука́выя от челове́ков отгоня́еши,/ и́же с ве́рою притека́ют к ра́це моще́й твои́х святы́х,/ преподо́бне о́тче наш Иоанни́кие./ Сла́ва Да́вшему ти благода́ть,/ сла́ва Укрепи́вшему тя,/ сла́ва Де́йствующему тобо́ю всем исцеле́ния.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Многосве́тлая звезда́ и́ночествующим показа́ся,/ и степе́нь изве́стен, и преде́л воздержа́ния,/ пресве́тлое зерца́ло разсужде́ния, преподо́бне,/ Бо́гови предстоя́, проси́ проще́ния прегреше́ниям/ ра́достно соверша́ющих твою́ па́мять, преблаже́нне.</p>
<p>
<red>Сла́ва, и ны́не:</red>
</p>
<p>Наста́ви нас на путь покая́ния, уклоня́ющияся при́сно к злым безпути́ям/ и преблага́го прогне́вающия Го́спода,/ и моли́, Неискусобра́чная Благослове́нная Мари́е, спасти́ся всем, ча́ющим утеше́ния.</p>
<p>
<red>По 2-м стихосло́вии седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Боже́ственным жела́нием безсме́ртия одержи́м, о́тче Иоанни́кие,/ и крест на ра́мо взем,/ в пусты́нях всели́лся еси́,/ иде́же Го́сподеви усе́рдно порабо́та,/ те́мже тя и стяжа́хом те́пла моли́твенника ко Го́споду.</p>
<p>
<red>Сла́ва, и ны́не:</red>
</p>
<p>Боже́ственное селе́ние была́ еси́ Сло́ву, еди́на Всечи́стая Де́во,/ чистото́ю А́нгелы превозше́дшая,/ очи́сти мя, оскверне́нна плотски́ми прегреше́ньми, моли́твами Твои́ми.</p>
<p>
<red>По полиелеи, седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>На земли́ А́нгела и на Небесе́х челове́ка Бо́жия,/ ми́ра благоукраше́ние, наслажде́ние благи́х,/ по́стнических доброде́телей похвалу́,/ Иоанни́кия вси почти́м:/ насажде́н бо в дому́ Бо́жии, процвете́ пра́ведно/ и, я́ко кедр в пусты́ни, умно́жи ста́до слове́сное Христо́вых ове́ц в преподо́бии и пра́вде,/ ему́же вси воскли́кнем:/ ми́лостиве, помина́й нас, преподо́бне,/ любо́вию творя́щих святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Удиви́ся Ио́сиф, е́же па́че естества́ зря и внима́ше мы́слию,/ и́же на руно́ дождь, в безсе́менном зача́тии Твое́м, Богоро́дице,/ купину́, огне́м неопали́мую, жезл Ааро́нов прозя́бший,/ и, свиде́тельствуя, обру́чник Твой и храни́тель свяще́нником взыва́ше:/ Де́ва ражда́ет и по рождестве́ па́ки Де́вою пребы́ва́ет.</p>
<p>
<red>Таже 1-й антифо́н, 4-го гла́са. Проки́мен, глас 4: </red>Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми. Вся́кое дыха́ние:
<red>Ева́нгелие от Матфе́я, зачало 43.</red></p>
<p>
<red>По 50-м псалме́ стихи́ра самогла́сна, глас 6:</red>
</p>
<p>Гора́ Небеси́ подо́бяшеся,/ прие́млющи свети́льник, в пусты́ни горя́щ,/ отца́ Иоанни́кия./ Ты же, преподо́бне о́тче,/ Святы́м Ду́хом, я́ко оре́л, прелете́в горы и верте́пы Деви́ческия,/ о красноду́шне,/ просвеща́еши ве́рныя,/ притека́ющия к ра́це моще́й твои́х/ и с весе́лием взыва́ющия ти:/ моли́ся с Богоро́дицею о спасе́нии душ на́ших.</p>
<p>
<red>Кано́н Введе́нию Пресвяты́я Богоро́дицы, глас 4:</red> Прему́дрости, Пречи́стая, Тя сокро́вище ве́мы:
<red>поется зде, поне́же созда́ святы́й Иоанни́кий це́рковь в честь Введения Пресвяты́я Богоро́дицы, украси́в ю благоле́пно, идеже и мо́щи его́ положе́ны. И кано́н преподо́бному Иоанни́кию на 8, глас 2.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть:/ препросла́вленный Госпо́дь сла́вно бо просла́вися.</emphasis>
</p>
<p>Присносу́щным Све́том Триипоста́снаго ны́не озаря́емь,/ предстои́ши весь све́тел, я́коже А́нгели,/ но молю́ тя, о́тче Иоанни́кие:/ отжени́ от се́рдца моего́ омраче́ние,/ препода́й свет жити́я твоего́.</p>
<p>Жела́ние Христо́вы красоты́ стяжа́в,/ затвори́л еси́ чу́вства своя́ от всего́ тле́ннаго и мимотеку́щаго/ и по́двигами души́ своея́ возше́л еси́ на высоту́, блаже́нне.</p>
<p>Вели́кое смотре́ние Бо́жие освяти́ тя от утро́бы/ и показа́ тя сосу́д прия́тен Свято́му Ду́ху,/ те́мже яви́лся еси́ от ю́ности огражда́емь стра́хом Бо́жиим.</p>
<p>От Небе́с прие́м оби́льно дарова́ние ду́ха Пресвята́го, о́тче Иоанни́кие,/ да́руй ми сло́во во отверзе́ние уст мои́х,/ да воспою́ равноа́нгельское житие́ твое.</p>
<p>Любо́вию Влады́чнею разже́гся, оста́вил еси́ вся земна́я/ и, восприя́в крест свой на ра́мо, тому́ после́довал еси́,/ просла́влься зна́меньми и чудесы́, преподо́бне.</p>
<p>
<red>Богоро́дичен:</red> Словеса́ Гаврии́ла Архистрати́га слы́шавши, Непоро́чная,/ и, наше́дшу на Тя Ду́ху Свято́му, заче́нши, родила́ еси́ Сы́на,/ Отцу́ Собезнача́льна.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
</p>
<p>Ви́девши бо́дре́нная душа́ твоя́ разу́мныма очи́ма, я́ко вся су́етна суть,/ отве́ргл еси́ всю мирску́ю красоту́/ и, разда́в и́мение свое́ ни́щим, стяжа́л еси́ некрадо́мое.</p>
<p>Боже́ственных послуша́в за́поведей,/ в молча́нии пребы́л еси́ чрез все житие́ свое́/ и, быв в поноше́ние во оте́чествии свое́м,/ пита́лся еси́ жела́нием и́стинныя сла́вы.</p>
<p>Отврати́л еси́ плещи́ своя́ от мирски́я красоты́/ и возве́л еси́ о́чи свои на го́ру, ча́я отту́ду Боже́ственныя по́мощи./ Те́мже от горы́ святы́я услы́ша тебе́ Госпо́дь/ и Свои́ми просла́ви чудесы́.</p>
<p>Кре́пкую с высоты́ по́мощь и озаре́ние ра́зума получи́в,/ пожи́л еси́ на земли́ равноа́нгельски,/ те́мже был еси́ исто́чник чуде́с, о́тче Иоанни́кие.</p>
<p>Я́ко дре́во, о́тче, насажде́нное при исхо́дищих вод,/ процве́л еси́ Боже́ственными доброде́тельми, я́ко кедр в Лива́не,/ те́мже осеня́еши недужныя.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Мона́хов све́рстник яви́лся еси́, му́дре,/ подо́бник быв Анто́нию в после́док лет, блаже́нне,/ просвеща́я ве́рныя све́тлостию чуде́с, преподо́бне./ Те́мже, собра́вшеся в па́мять твою́, вси ве́рнии,/ про́си́м благода́ти ко исцеле́нию страсте́й на́ших и вопие́м ти:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен.</red>
</p>
<p>Ра́дуйся, я́же А́нгелом ра́дость ми́ра прие́мшая./ Ра́дуйся, ро́ждшая Творца́ Твоего́ и Го́спода./ Ра́дуйся, сподо́бльшаяся бы́ти Ма́ти Бо́жия.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твоей, Го́споди.</emphasis>
</p>
<p>Воззва́л тя есть Госпо́дь от Сио́на, я́коже дре́вле пра́отца́ Авраа́ма,/ повеле́в ти изы́ти от земли́ оте́чествия./ Ты же после́довал еси́ Того́ словеси́, о́тче Иоанни́кие, со усе́рдием.</p>
<p>Свети́льник нога́ма твои́ма зако́н благода́ти,/ и, сего́ зако́на придержа́вся,/ вел еси́ твоя́ исправле́ния,/ те́мже и просия́л еси́, о́тче, я́ко в полу́дни.</p>
<p>Оде́жда пло́ти твоей ри́за ко́жна,/ в ню же обле́кся, умертви́л еси́, о́тче, стра́стная взыгра́ния,/ те́мже и истни́л еси́ дебе́льство ко́жное.</p>
<p>Умертви́л еси́ по́хоть плотску́ю, быв ча́до Бо́га на́шего,/ не роди́вся от по́хоти плотски́я, но сын быв благода́тию./ Те́мже и прия́л еси́ жре́бий оте́ческий в ве́чном Ца́рстве.</p>
<p>Ра́зум и ум свой украси́л еси́ от ю́ности, стяжа́в старо́сть Соломо́нову;/ оба́че всю сладостра́стную пи́щу отмета́л еси́,/ потща́вся стяжа́ти нестаре́ющую пи́щу трудо́м/ и боле́зньми свои́х по́двигов, блаже́нне.</p>
<p>
<red>Богоро́дичен:</red> Написа́ся персто́м Бо́жие Сло́во в Тебе́, Препе́тая, Безнача́льное,/ я́коже в глави́зне кни́жне./ Те́мже, припа́дая Ти, молю́ Тя:/ долгое рукопи́сание мно́гих мои́х страсте́й изгла́ди из кни́ги живо́тныя.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику Отцу́ Твоему́,/ от но́щи неве́дения/ приведе́ние и́мамы.</emphasis>
</p>
<p>Собла́зн готовля́ет тебе́ диа́вол, полага́я претыка́ния души́ твоей,/ и посла́ разбо́йники отгна́ти тя от ма́лыя хра́мины./ Ты же, преблаже́нне о́тче, я́ко за Христа́ гони́м, ра́довашеся.</p>
<p>Завеща́л еси́ души́ своей по гора́м превита́ти,/ я́ко птене́ц го́рличищ, о́тче Иоанни́кие,/ и ту научи́лся еси́ ви́дети Бо́га.</p>
<p>Науче́н зако́ном Христо́вым не пещи́ся о пи́щи и о оде́жди,/ испо́лнил еси́ де́лание птиц небе́сных,/ те́мже, всели́вся в ду́пленно дре́во,/ в мно́гия дни пребы́л еси́ без кро́ва и пи́щи.</p>
<p>Напои́л еси́ зе́млю души́ твоея́ слеза́ми, блаже́нне,/ те́мже и ненасе́янная земли́ препита́ тя,/ даю́щи телу твоему́ ма́лое утеше́ние.</p>
<p>Не дал еси́ сна свои́ма очи́ма, преподо́бне,/ ниже́ ве́ждома свои́ма дрема́ния,/ до́ндеже плотска́я уста́вил еси́ стремле́ния,/ и к Све́ту за́йде незаходи́мому, Влады́ку всех воспева́я.</p>
<p>
<red>Богоро́дичен:</red> Ру́чку злату́ю, и све́щник, Деви́це,/ и трапе́зу дре́вле прообразова́ху нело́жно проро́ческая прорече́ния,/ быва́ющая по Бо́жию смотре́нию,/ во е́же бы Ты была́ Богороди́тельница Рождество́м Свои́м.</p>
<p>
<red>Песнь 6</red>
</p>
<p>
<red>Ирмос, глас 8:</red> Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</p>
<p>Пути́ мы́сленнаго лука́вства избе́гл еси́ воздержа́нием и моли́твою, любо́вию же и и́стиною./ Те́мже кре́плим жела́нием и и́стинным сми́рением восхо́д ко Христу́ стяжа́л еси́, о́тче.</p>
<p>Не дал еси́ сна свои́м очесе́м,/ до́ндеже показа́ся дом Святы́я Тро́ицы и Прему́дрости сокро́вище.</p>
<p>Мир обогаща́я Боже́ственными исцеле́ньми,/ бла́гоговением же к Творцу́ я́вственне прибли́жився к вели́кому Све́ту,/ соде́лался еси́ земны́й А́нгел и Небе́сный челове́к.</p>
<p>
<red>Богоро́дичен:</red> Мари́е Пресвята́я,/ чи́стое де́вства сокро́вище,/ очи́сти ум мой, стра́стию омраче́нный,/ и испо́лни се́рдце мое́ Боже́ственною благода́тию, Всенепоро́чная.</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной Воево́де:</p>
<p>От ю́ности, Богому́дре, возлюби́в а́нгельское житие́,/ вся кра́сная оста́вил еси́,/ за́йде бо, я́коже звезда́ от ми́ра,/ восте́к к разу́мному и пра́ведному со́лнцу, Христу́,/ от него́ же прие́мь благода́ть исцеле́ния,/ разли́чныя неду́ги врачу́еши притека́ющих к свяще́нней ра́це твое́й./ Те́мже и мы, соверша́юще любо́вию всечестну́ю твою́ па́мять, вопие́м ти:/ ра́дуйся, о́тче Иоанни́кие.</p>
<p>
<red>И́кос:</red>
</p>
<p>Христо́в услы́шав глас, преподо́бне,/ ше́ствовал еси́ вслед за́поведей его́, наг жи́тель быв,/ зане́ отрече́ся попече́ния о стяжа́нии,/ па́че же отве́ржеся при́сных и сро́дных свои́х,/ еди́н в пусты́ни бесе́дуя с Бо́гом,/ с Ни́мже соединя́лся бде́нием, посто́м и моли́твами, ра́зума дарова́ние восприя́л еси́./ Той же дар и нам ниспосли́, пою́щим ти си́це:/ ра́дуйся, о́тче Иоанни́кие.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ есть,/ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Взя́лся еси́ к высоте́ безстра́стия,/ уподо́бився А́нгелом, в пло́ти сый,/ и, быв прича́стник присносу́щней пи́щи, взыва́л еси́, блаже́нне:/ благослове́н еси́, Бо́же оте́ц на́ших.</p>
<p>Сия́я луча́ми Богови́дными,/ разгна́л еси́ бесо́вския нахо́ды/ и ве́рныя от озлобле́ний мно́гих изба́вил еси́, вопию́щих, преподо́бне:/ благослове́н еси́, Бо́же оте́ц на́ших.</p>
<p>Святы́я све́тлости, и жи́зни безконе́чныя,/ и ра́дости неизрече́нныя, и Ца́рствия Небе́снаго сподо́бився, всеблаже́нне,/ посыла́еши освяще́ние и избавле́ние всем, ве́рою взыва́ющим:/ благослове́н еси́, Го́споди, Бо́же оте́ц на́ших.</p>
<p>
<red>Богоро́дичен:</red> Се Де́ва, ю́же Ду́хом прови́де Иса́ия,/ заче́нши, роди́ Спа́са и Изба́вителя нам, пою́щим:/ благослове́н еси́, Го́споди, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis>
</p>
<p>Недрема́нну душе́вную свещу́ ма́слом по́двигов твои́х сохрани́в,/ ра́достно вшел еси́ к нетле́нному Жениху,/ иде́же ве́чно живе́ши, вопия́:/ вся дела́, благослови́те, по́йте Го́спода.</p>
<p>Окормле́нием Свята́го ду́ха преплы́в мо́ре искуше́ний немо́кренно, преподо́бне,/ дости́гл еси́ тишину́ Ца́рствия Небе́снаго,/ потопи́в неви́димыя враги́ сле́зными струя́ми,/ отону́дуже источа́еши цельбы́ приходя́щим и вопию́щим:/ благослови́те, вся дела́ Госпо́дня, Го́спода.</p>
<p>Ны́не дерзнове́ние име́я, я́ко Бо́гу предстоя́/ и злоко́зненныя бесы победи́в,/ сотвори́ моли́тву о нас ко Го́споду,/ я́ко да изба́вимся собла́знов диа́вольских и ве́чных избу́дем мук, ве́рою зову́ще:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Умерщвле́нную ду́шу мою́ оживи́,/ па́дшую возста́ви, уязвле́нную исцели́,/ ум мой умири́, волне́ния искуше́ний, Де́во, укроти́ и спаси́ вопию́щия:/ благослови́те, дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с:</red> Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</p>
<p>Христо́ви соца́рствовати вы́ну сподо́бился еси́ на Небесе́х, равноа́нгельное житие́ на земли́ пожи́в,/ моли́ся Творцу́ и Влады́це со дерзнове́нием о всех,/ ве́рою соверша́ющих всечестну́ю па́мять твою́.</p>
<p>В земли́ положе́нныя твоя́ свяще́нныя мо́щи освяща́ются, стяжа́вши Боже́ственную благода́ть,/ е́юже то́чат исцеле́ния, стра́сти душе́вныя исцеля́ют/ и от вредоно́сных я́зв бесо́вских свобожда́ют.</p>
<p>Боже́ственными добро́тами, о́тче, обложе́н,/ святы́м житие́м обожи́лся еси́/ и, просвеще́н, предстоя́ вели́кому Све́ту,/ помина́й прибли́жающихся тебе́, чту́щих тя ве́рно/ и па́мять твою́ ве́рно соверша́ющих.</p>
<p>
<red>Богоро́дичен:</red> Пречи́стая Богоро́дице,/ я́же Бо́га несказа́нно заче́нши и ро́ждши пло́тию на спасе́ние всему́ ми́ру,/ того́ моли́, Пребла́гая, умири́ти мир и спасти́ души на́ша.</p>
<p>
<red>Свети́лен:</red>
</p>
<p>Доброде́тели крило́ма на Небеса ́возлете́в,/ прибли́жився же Трисо́лнечному Све́ту,/ со А́нгелы поспева́еши Трисвяту́ю песнь,/ с ни́миже всех нас помина́й, почита́ющих па́мять твою́.</p>
<p>
<red>Богоро́дичен:</red>
</p>
<p>Ю́же дре́вле пропове́даша проро́чески ли́цы,/ апо́столи научи́ша, Де́ву по рождестве́,/ му́ченицы испове́даша и́стинную Богоро́дицу,/ Ту́южде и мы согла́сно воспои́м и велича́ем я́ко Ма́терь Бо́жию/ и с Гаврии́лом зове́м к Ней:/ ра́дуйся, Ма́ти Госпо́дня, христиа́ном Засту́пнице.</p>
<p>
<red>На хвали́тех стихи́ры на 4, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Презира́тель до́льних и пресе́льник,/ рачи́тель Вы́шних и пусты́нный граждани́н, Иоанни́кий Богому́дрый/ всем нам пра́здновати повелева́ет/ е́же к Бо́гу отше́ствие его́,/ те́мже и твори́м сие́, науча́емии от ду́ха Свята́го.</p>
<p>Мир доброде́телей быв во пло́ти, о́тче Богому́дре,/ житие́м свои́м на земли́ просла́вил еси́ Го́спода сла́вы,/ и́же тя по достоя́нию просла́ви,/ еси́ бо исто́чник целе́бный си́лою его́,/ Иоанни́кие преподо́бне.</p>
<p>Ве́дяще тя сми́ренна, незло́бива,/ кротка, про́ста, молчали́ва,/ прославля́ем я́ко вои́стинну па́че челове́ка, о́тче,/ я́ко невеще́ственна, я́ко храм Бо́жий,/ от него́же прибы́вшая ти дарова́ния ми́лостивно подава́й нам.</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ те́мже на Небеси́ обре́л еси́ полки́/ и а́нгельския дости́гл еси́ чи́ны,/ и́хже житию́ непоро́чно поревнова́в,/ и́маши дерзнове́ние моли́тися Влады́це,/ мир испроси́ душа́м на́шим.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловатися душа́м на́шим.</p>
<p>
<red>Та́же славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на свято́му, пе́сни 3-я и 6-я. Проки́мен, глас 7:</red> Восхва́лятся преподо́бнии во сла́ве/ и возра́дуются на ло́жах свои́х.
<red>Апо́стол ко Евре́ем, зачало 235.</red>
Аллилу́ия,
<red>глас 2:</red>
Свяще́нницы Твои́ облеку́тся в пра́вду,/ и преподо́бнии Твои возра́дуются.
<red>Ева́нгелие от Луки́, зачало 24. Прича́стен:</red>
В па́мять ве́чную:</p>
</section>
