<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго игу́мена Са́ввы Стороже́вскаго, Звенигоро́дскаго</p>
</title>
<p>
<red>ВЕ́ЧЕР</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 6, глас 6.</red></p>
<p>
<red>Подо́бен:</red> Все отло́жше:</p>
<p>Мир возненави́дев,/ Христа́ возлюби́л еси́,/ Сио́на мы́сленнаго жи́тель показа́лся еси́./ Наставле́нием учи́теля твоего́/ соверше́ннаго послуша́ния дости́гл еси́/ и многая искуше́ния претерпе́л еси́./ Боже́ственным Ду́хом себе́ вооружи́в,/ к боре́нию льсти́ваго, ра́дуяся, изше́л еси́/ и сего́ победи́л еси́/ си́лою из Де́вы Возсия́вшаго.</p>
<p>От ю́ности, преподо́бне,/ плотска́я мудрова́ния покори́л еси́ ду́ху,/ и, в живоно́сную ме́ртвость оде́явся,/ свети́льник, блаже́нне, яви́лся еси́ пресве́тлый./ Благода́тию Боже́ственнаго ду́ха/ и́стинен па́стырь показа́вся,/ сло́весною, Са́вво, цевни́цею/ собра́нное ста́до о Христе́ до́бре упа́сл еси́/ и на па́жить духо́вную возве́л еси́.</p>
<p>Зре́ти жела́я мы́сленную све́тлость/ Боже́ственнаго обоже́ния,/ житие́ возжеле́в невеще́ственное,/ ми́р оста́вил еси́,/ пусты́ню дости́гл еси́ и слеза́ми сию напои́л еси́, жела́ние улучи́в,/ е́же ко Влады́це твоему́ предстоя́ние,/ и ны́не священноле́пно предстои́ши,/ со А́нгелы ликовству́я.</p>
<p>
<red>Сла́ва, глас то́йже. Самогла́сен:</red>
</p>
<p>Е́же по о́бразу соблю́д невреди́мо,/ ум влады́ку на стра́сти па́губныя по́стнически поста́вив,/ во е́же по подо́бию я́ко мо́щно возше́л еси́:/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху;/ те́мже мона́шествующих яви́лся еси́ верх,/ жи́тель пусты́нный, благотеку́щих обучи́тель,/ пра́вило доброде́тели изве́стнейшее;/ и ны́не на Небесе́х, зерца́лом разре́шшимся,/ о́тче наш Са́вво,/ чи́сте зри́ши Святу́ю Тро́ицу,/ моля́ся несре́дственне о и́же ве́рою и любо́вию чту́щих тя.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне, и чте́ния 3</red>
<emphasis>
<red>(зри день 5).</red>
</emphasis>
</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Бо́жиею си́лою укрепля́емь,/ мысль свою́ Горе́ возвыша́я,/ Небе́сное насле́дие, о́тче, прия́л еси́/ и на земли́ благоче́стно со́бранная твоея́ па́ствы ча́да упасл еси́,/ до́блим твои́м нра́вом/ и равноа́нгельным житие́м,/ ду́ха светлостьми́и́ святы́ми осия́емь,/ о всех при́сно моли́ся,/ творя́щих свяще́нную па́мять твою́.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Жела́я улучи́ти Небе́сную добро́ту,/ на земли́, я́ко безпло́тен, о́тче, подвиза́лся еси́;/ име́я посо́бие непобеди́мо,/ си́лу Влады́ки твоего́,/ над страстьми́ воцари́лся еси́/ и ны́не Ве́чному Царю́ предстои́ши,/ его́же моли́, Са́вво преподо́бне,/ спасти́ся душа́м на́шим.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Житие́ твое́ благоче́стно/ доброде́тельми укра́шено,/ пра́вдою, я́ко Боже́ственным венце́м, венча́вся,/ Влады́чню Престо́лу предстои́ши,/ со А́нгельскими лику́я во́инствы./ Сего́ ра́ди тя в пе́снех почита́ем,/ Са́вво преподо́бне, о́тче наш,/ моли́ спасти́ся ста́ду твоему́/ от всех искуше́ний.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Са́вво:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных;/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>Тропа́рь, глас 8:</red>
</p>
<p>Пусты́ни яви́лся еси́ до́бро́е прозябе́ние, преподо́бне:/ от ю́ности бо изво́лил еси́ чи́стое житие́,/ духо́вному твоему́ учи́телю после́дуя,/ и того́ уче́нием ум к Небе́сным впери́в,/ и ста́ду твоему́ прему́др наста́вник показа́лся еси́;/ тем и Христо́с я́ко пресве́тла тя свети́льника чудесы́ обогати́./ Са́вво, о́тче наш, моли́ спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 4:</red>Зако́нно устро́ив твою́ жизнь,/ стра́стная взыгра́ния до конца́ увяди́л еси́,/ побе́ды вене́ц от Бо́га прия́л еси́, Са́вво, о́тче наш,/ моли́ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>В кров Твой, Пречи́стая Де́во, прибега́ющих,/ моли́тву прие́мши от нас,/ не преста́й моля́щи Челове́колюбца спасти́ся рабо́м Твои́м.</p>
<p>
<red>По 2-м стихосло́вии седа́лен, глас 1:</red>
</p>
<p>Соверше́нную к Бо́гу любо́вь стяжа́л еси́, о́тче,/ земна́я преоби́дев, к Небе́сным возше́л еси́, ра́дуяся;/ венцено́сче преблаже́нне,/ моли́ Христа́ Бо́га, спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Упова́ние христиа́ном, Пресвята́я Де́во,/ его́же родила́ еси́, Бо́га, па́че ума́ и сло́ва,/ непреста́нно моли́ о воспева́ющих Тя,/ пода́ти оставле́ние грехо́в на́ших всех/ и исправле́ние жития́ ве́рою и любо́вию при́сно сла́вящим Тя.</p>
<p>
<red>По полиеле́и седа́лен, глас 8:</red>
</p>
<p>Влады́це Христу́ во всем, о́тче Са́вво, угоди́л еси́,/ и́же Своего́ Ца́рства снасле́дника тя сотвори́,/ и по свято́м преставле́нии честны́я твоя́ мо́щи источа́ют разли́чная исцеле́ния,/ те́мже вопие́м ти:/ моли́ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>От вся́каго преще́ния и озлобле́ния челове́к спаси́ ны, Пресвята́я Де́во:/ Тя бо и́мамы покро́в и заступле́ние, прибега́ющии к Тебе́, Богома́ти,/ и рожде́ннаго из Тебе́ Бо́га на́шего,/ его́же моли́ изба́вится от бед рабо́м Твои́м.</p>
<p>
<red>Степе́нна, 1-й антифо́н 4-го гла́са. Проки́мен:</red>Честна́ пред Го́сподем/ сме́рть преподо́бных его́.
<red>Стих:</red>
Что возда́м Господе́ви о всех, я́же воздаде́ ми.
<red>Ева́нгелие от Матфе́я, зачало 43.</red></p>
<p>
<red>По 50-м псалме́ стихи́ра, глас 2:</red>
</p>
<p>Преподо́бне о́тче,/ измла́да в доброде́тели приле́жно обучи́вся,/ орга́н был еси́ Свята́го ду́ха,/ и от него́ прие́м чуде́с де́йство,/ научи́л еси́ челове́ки преоби́дети сла́дкая./ ны́не же, Боже́ственным све́том чисте́йше осиява́емь,/ просвети́ и на́ша мы́сли,/ Са́вво, о́тче наш.</p>
<p>
<red>Кано́н Богоро́дице со ирмосо́м на 6. И свята́го на 8, глас 6. </red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя пото́пляема,/ Бо́гу побе́дную пе́снь пои́м, вопия́ше.</emphasis>
</p>
<p>Наста́ви мя, Го́споди Бо́же мой,/ да возмогу́ благоче́стно уго́дника Твоего́, преподо́бнаго Са́ввы,/ сла́вное и че́стное восхва́лити торжество́.</p>
<p>Му́жески подвиза́лся еси́/ и, зарю́ духо́вную восприе́м,/ взя́лся еси́ к высоте́ Небе́сней,/ и ны́не со А́нгелы прославля́ешися.</p>
<p>Ору́жием креста́ огражда́яся, преподо́бне,/ всю си́лу проти́внаго победи́л еси́/ и до конца́ сего́ без ве́сти сотвори́л еси́.</p>
<p>
<red>Богоро́дичен:</red> Пресу́щное Сло́во, су́щество на́ше прие́м от чи́стых крове́й Твои́х,/ богосоде́ла нас, тле́ния изба́вив, Чи́стая:/ сего́ ра́ди Тя при́сно сла́вим.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Молча́нием язы́к обузда́л еси́/ и немяте́жным житие́м во пло́ти а́нгельски, о́тче, пожи́л еси́.</p>
<p>Вои́стинну благи́я жи́зни сподо́бился еси́, преподо́бне,/ чистото́ю и поще́нием сию обре́т./ И ны́не со безпло́тными вопие́ши:/ несть свят, па́че Тебе́, Г осподи.</p>
<p>Трисия́нным Све́том озаре́н,/ и благода́ть ду́ха Свята́го всели́ся в тя, преподо́бне,/ возлю́бльши чи́стую твою́ ду́шу, и непреста́нно вопие́ши:/ не́сть свят, па́че Тебе́, Го́споди.</p>
<p>
<red>Богоро́дичен:</red> Разуме́ти рождества́ Твоего́, Чи́стая, неизглаго́ланную глубину́/ недоуме́ет ум челове́чь:/ Бог бо, истощи́в Себе́ за милосе́рдие во утро́бе Твое́й,/ всего́ мя обнови́.</p>
<p>
<red>Седа́лен, глас 4:</red>
</p>
<p>Мраз нощны́й претерпе́л еси́,/ и тяготу́ ва́ра дневна́го поне́сл еси́,/ и сих ра́ди ве́чное наслажде́ние и пи́щу при́сноживущую восприя́л еси́,/ Христо́в уго́дниче, блаже́нне Са́вво:/ моли́ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Чи́стая, Всенепоро́чная и Неискусому́жная,/ я́же Еди́на Безле́тнаго Сы́на и Сло́ва Бо́жия в ле́то ро́ждши,/ сего́ со святы́ми и честны́ми патриа́рхи,/ му́ченики, проро́ки и преподо́бными моли́/ дарова́ти нам о́чище́ние и ве́лию ми́лость.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смысла чи́ста о Го́споде пра́зднующи.</emphasis>
</p>
<p>Безме́рное смире́ние возлюби́в,/ своей мы́сли зри́тельное очи́стил еси́/ и ны́не, в ра́йских селе́ниих водворя́яся, вопие́ши:/ сла́ва си́ле Твое́й, Го́споди.</p>
<p>Сле́зными пото́ки, преподо́бне, зе́млю се́рдца твоего́ напои́л еси́,/ предстоя́ в моли́тве неколе́блен,/ Творцу́ всех взыва́л еси́:/ сла́ва си́ле Твое́й, Го́споди.</p>
<p>Не забу́ди ста́да твоего́, преподо́бне,/ е́же му́дре собра́л еси́/ и в жи́зни сей упасл еси́ благоче́стно:/ потщи́ся, о́тче наш Са́вво, ввести́ во огра́ду Небе́сную.</p>
<p>
<red>Богоро́дичен:</red> Чистоты́ жили́ще, селе́ние Влады́ки всех/ и проро́ков всех сбытие́, Богора́дованная Чи́стая,/ пою́щия Тя уще́дри.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Бо́дренными бде́нии, блаже́нне, и ча́стыми воздыха́нии,/ Благода́ть ду́ха возрасте́ в тебе́, о́тче,/ и сла́вна тя, Са́вво, показа́.</p>
<p>Влады́чне смире́ние восприи́м, во́ду почерпа́я,/ на ра́мех свои́х носи́ти изво́лил еси́:/ нача́льника трудополо́жна во всем себе́ показа́л еси́.</p>
<p>Преблаже́нне, Богоприя́тне о́тче наш Са́вво,/ непреста́нно ста́до твое́ вопие́т ти:/ моли́твами твои́ми ко Го́споду спаси́ ны, мо́лимся.</p>
<p>
<red>Богоро́дичен:</red> По рожде́нии стра́шнем пребыла́ еси́ Де́ва, я́коже пре́жде./ Бог бе рожде́йся, устроя́яй вся во́лею,/ Безневе́стная Мари́е Богоблагода́тная.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis>
</p>
<p>Страда́нии по́двиг твои́х, преблаже́нне,/ клас Боже́ственный возрасти́л еси́ и пита́вши благоче́стно восхваля́ющия тя,/ Са́вво преподо́бне, о́тче наш.</p>
<p>Кня́зя проше́ние, о́тче, со тща́нием исполня́я,/ храм Богома́тере воздви́гл еси́,/ в не́мже пра́здничною ра́достию мона́хов мно́жества веселя́тся,/ па́мять твою́ прославля́юще.</p>
<p>Ка́плями потов твои́х, преподо́бне,/ враго́в ополче́ния попра́л еси́/ и дости́гл еси́ а́нгельския невеще́ственныя ли́ки.</p>
<p>
<red>Богоро́дичен:</red> Всебла́гая Влады́чице,/ я́же преблага́го Бо́га пло́тию ро́ждши,/ озло́бленное страстьми́ мое́ се́рдце очи́сти,/ да ве́рою и любо́вию велича́ю Тя.</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:</p>
<p>Госпо́дним жела́нием распали́вся,/ стра́сти плотски́я воздержа́нием оттря́с,/ Боже́ственнаго све́та незаходи́мое свети́ло яви́лся еси́,/ чуде́с луча́ми всех просвеща́еши,/ притека́ющих к моще́м твои́м,/ Са́вво преподо́бне, о́тче наш.</p>
<p>
<red>И́кос:</red>
</p>
<p>Всеси́льное ду́ха Свята́го де́йство Богови́дно в тя всели́ся,/ и Боголе́пными манове́нии благоте́чне иды́й к горе́,/ иде́же хоте́л еси́ оби́тель воздви́гнути,/ и, я́коже Небе́сный рай, благово́нными насажде́н цветы,/ сию обре́т, всели́лся еси́/ и храм Богома́тере чу́ден воздви́гл еси́,/ мона́хов мно́жество собра́л еси́,/ и сия, доброде́тельными дея́нии све́тло блиста́ющия,/ воздержа́нии му́дростная вообра́жь;/ и ны́не, в па́мять твою́ соше́дшеся, вопие́м ти:/ моли́ о нас, Са́вво преподо́бне, о́тче наш.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ со дела́ А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Пучи́ною слез твои́х, пребога́те,/ злонача́льнаго зми́я потопи́л еси́,/ я́ко победоно́сец изря́ден к Небе́сным возлете́л еси́,/ непреста́нно вопие́ши:/ благослове́н Бог оте́ц на́ших.</p>
<p>Житие́ незло́биво име́л еси́, и непоро́чно,/ и укра́шено по́ты страда́ния, прехва́льне,/ Боже́ственнаго светоли́тия испо́лнився, взыва́л еси́:/ благослове́н Бог оте́ц на́ших.</p>
<p>Хва́лится, преподо́бне, град твой,/ я́ко венце́м ца́рским обложи́ся, име́я мо́щи твоя́ в себе́,/ я́ко добра́ граждани́на от Бо́га прия́л есть.</p>
<p>
<red>Богоро́дичен:</red> Препе́тая Де́во, препе́таго Бо́га ро́ждшая,/ пою́щия Тя прича́стники покажи́ Све́та/ и изба́ви гее́нны огня́/ и вся́каго вре́да вра́жия моли́твами Твои́ми.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́си́м во вся ве́ки.</emphasis>
</p>
<p>Мудрова́ние плотско́е умертви́л еси́,/ че́сти и име́ния совле́клся еси́,/ от земли́ к Небе́сным взы́ти тщася и вся пе́ти науча́я:/ Го́спода по́йте и превозноси́те его́ во ве́ки.</p>
<p>Се́рдца твоего́ бразды́, о́тче Са́вво, му́дре возде́лал еси́,/ сле́зными ту́чами сия́ напои́л еси́/ и благоуха́нно ми́ро прине́слся еси́ Христу́,/ Ему́же вопие́ши:/ Го́спода по́йте и превозноси́те его́ во ве́ки.</p>
<p>Христу́ принося́, блаже́нне, поще́ния, и сле́зы,/ и непоро́чную моли́тву, ри́знуто ле́поту/ и мя́гкия оде́жды власяны́ми ру́бы премени́л еси́,/ сим показу́я глубоча́йшее смире́ние.</p>
<p>
<red>Богоро́дичен:</red> Изба́вльшеся пе́рвыя кля́твы Рождество́м Твои́м,/ всеблагослове́нная Отрокови́це Богора́дованная,/ Гаврии́лов тебе́ глас возсыла́ем:/ ра́дуйся, вино́вная всех спасе́ния.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на него́же не сме́ют чи́ни А́нгельсти́и взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ его́же велича́юще,/ с Небе́сными во́и Тя ублажа́ем.</emphasis>
</p>
<p>Ви́дети сла́ву Вседержи́теля жела́я,/ обнови́л еси́ души́ кре́пость/ и сла́вою обогати́лся еси́ Небе́сною.</p>
<p>Честно́е украше́ние благода́ти, о́тче преподо́бне Са́вво,/ испроси́ нам во бране́х кре́пость и здра́вие телесе́,/ я́ко да непреста́нно тя велича́ем.</p>
<p>Чи́ни А́нгельсти́и тебе́, о́тче, срето́ша,/ и пра́ведных собо́ри возвесели́шася,/ и от вседержи́тельныя десни́цы Влады́чни венча́лся еси́,/ те́мже тя досто́йно велича́ем.</p>
<p>
<red>Богоро́дичен:</red> Све́том Твои́м мя,/ Богора́дованная в жена́х Де́во,/ просвети́, молю́ся,/ и огня́ ве́чнаго изба́ви мя,/ я́ко да велича́ю Тя/ и по до́лгу да воспою́ вели́чия Твоя́.</p>
<p>
<red>Свети́лен:</red>
</p>
<p>По́мыслом лу́чшим стра́сти удержа́в,/ и де́монов свире́пства низложи́л еси́./ И ны́не со дерзнове́нием предстоя́ Христу́,/ моли́ся о ста́де твое́м, о́тче наш.</p>
<p>
<red>Богоро́дичен:</red>
</p>
<p>По Бо́зе на Тя упова́ем, Пречи́стая,/ из Тебе́ проше́дшему сраспина́еми Христу́,/ Твои́ми к Нему́ мольба́ми неврежде́нны до конца́ ны сохрани́.</p>
<p>
<red>На хвали́тех стихи́ры на 4, глас 8. Самогла́сны:</red>
</p>
<p>Боже́ственною си́лою оде́явся,/ умертви́л еси́ себе́ ми́рови;/ житие́ непоро́чно пожи́в, пресла́вне,/ единожи́тель Се́ргия Боже́ственнаго был еси́.</p>
<p>Чистоты́ сосу́д показа́вся,/ исцеле́ний зари́ облиста́л еси́,/ по́стников удобре́ние, мона́шествующих похвала́,/ Са́вво преподо́бне, о́тче наш.</p>
<p>Умертви́в себе́ ми́ру,/ жи́знь равноа́нгельну на земли́ пожи́л еси́,/ и, я́ко дар освяще́н, Влады́це, преподо́бне,/ твою́ ду́шу, Са́вво, прине́сл еси́,/ исцеле́ний зари́ облиста́л еси́/ и Боже́ственнаго Ца́рствия досто́йно получи́л еси́,/ моли́ спасти́ся душа́м на́шим.</p>
<p>Све́тлое и Богоуго́дное житие́ твое́,/ я́ко свет, вои́стинну на земли́ показа́ся,/ Боже́ственную ви́дети све́тлость, Са́вво, сподо́бился еси́,/ те́мже и ви́димая вся оста́вил еси́/ и Непостижи́маго зре́ти сподо́бился еси́,/ его́же моли́, преподо́бне,/ спасти́ся душа́м на́шим.</p>
<p>
<red>Сла́ва, глас 6:</red>
</p>
<p>Преподо́бне о́тче Са́вво,/ во всю зе́млю изы́де веща́ние исправле́ний твои́х,/ те́мже на Небесе́х обре́л еси́ мзду́ трудо́в твои́х,/ де́монския разори́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́,/ дерзнове́ние име́я ко Го́споду,/ мир испроси́ душа́м на́шим.</p>
<p>
<red>И ны́не, Богоро́дичен:</red> Богоро́дице, Ты еси́ лоза́ и́стинная:</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны, пе́сни 3-я и 6-я. Проки́мен</red>: Честна́ пред Го́сподем/ смерть преподо́бных его́.
<red>Апо́стол к Гала́том, зачало 213. Ева́нгелие от Матфе́я, зачало 10. Прича́стен:</red>
В па́мять ве́чную:</p>
<p>
<red>Свята́го проро́ка Софо́нии</red>
</p>
<p>На Го́споди, воззва́х:
<red>стихи́ры проро́ка 3, глас 4.</red></p>
<p>
<red>Подо́бен:</red> Зва́нный свы́ше:</p>
<p>И́же зарю́ Богонача́льнейшаго сия́ния прии́м/ ума́ чистото́ю и Боже́ственных сло́вес/ провозве́стник, и прозна́менатель,/ и проро́к Боже́ственный быв,/ уста́ Богодви́жимая яви́лся еси́ ду́ха,/ я́же от него́ тебе́ показу́емая пропове́дуя/ и сказу́я всем язы́ком/ дае́мое спасе́ние и Ца́рствие Христо́во, всече́стне,/ его́же моли́/ спасти́ и просвети́ти души на́ша.</p>
<p>И́же Боговиде́нием сия́я досто́йно,/ и проро́ческим председа́тельством/ и благода́тию почествова́н, Богодохнове́нне,/ и Боже́ственнаго сподо́блен блаже́нства,/ к Преблаго́му ны́не дерзнове́нием твои́м/ и ми́лованием одержи́мь,/ моля́ся не преста́й/ о и́же ве́рою тя восхваля́ющих/ и чту́щих я́ко Богоглаго́лива/ и че́стна, и Богоприя́тна,/ от бед изба́вити и спасти́ ду́ши на́ша.</p>
<p>Твоего́ проро́ка,/ я́ко одушевле́нна о́блака,/ показа́л еси́, Безсме́ртне,/ во́ду точаща в жи́знь вои́стинну ве́чную,/ посла́в сего́ бога́тно/ и дарова́в ду́ха Всесвята́го,/ Еди́носущнаго Тебе́, Отцу́ Вседержи́телю,/ и Сы́ну Твоему́,/ из Твоего́ существа́ возсия́вшему,/ И́мже прорече́ спаси́тельное прише́ствие/ Христа́ Бо́га на́шего/ и язы́ком всем спасе́ние провозвести́.</p>
<p>И́ны стихи́ры Богоро́дицы, глас и подо́бен то́йже:</p>
<p>
<red>(А́ще аллилу́ия, пою́тся си́и стихи́ры пре́жде, потом свята́го.)</red>
</p>
<p>И́же благоче́стно покланя́ющияся Твоему́ Рождеству́/ от вся́каго спаса́й наве́та вра́жия,/ Богороди́тельнице Всенепоро́чная,/ я́ко Предста́тельница всего́ ро́да на́шего су́щи:/ Тя бо ны́не по́мощь вси стяжа́хом,/ прибе́жище же и утвержде́ние/ и Хода́таицу ко Влады́це Христу́ и Го́споду;/ его́же моли́/ дарова́ти мир ми́ру, мо́лимся,/ и грехо́в разреше́ние/ притека́ющим в кров Твой.</p>
<p>Се гное́ния обнажа́ю Тебе́ души́ моей/ и показу́ю лю́тыя я́звы,/ я́же разбо́йницы наложи́ша мне,/ лука́вствия по́мыслы/ де́монскими смуще́нии,/ Влады́чице Всенепоро́чная,/ Цели́теля душ и теле́с ро́ждшая,/ исцеле́ние Ты ми пода́ждь сим,/ излива́ющи еле́й милосе́рдия Твоего́ и бла́гости/ к благорастворе́нию спасе́ния и здра́вия.</p>
<p>Не скры́ю, окая́нный, лю́тых мои́х,/ я́ко вся стяжа́х, я́же ненави́дит Бог:/ плоть оскверни́х и дух мой,/ и ум помышле́нии нечи́стыми,/ и де́лы, и словесы́ скве́рными;/ язы́ком осужда́ю согреша́ющих,/ сам го́ршая содева́ю, Богороди́тельнице;/ всех мне сих даждь исправле́ние,/ да, восклони́вся зла́го моего́ обы́чая,/ припа́даю и пла́чуся,/ о ни́хже зле соде́лах/ в жи́зни мое́й хожде́нием.</p>
<p>
<red>Сла́ва, и ны́не. Подо́бен то́йже:</red>
</p>
<p>Я́ко во глубину́ мно́гих согреше́ний впадо́х/ от ле́ности моея́/ и уны́ния, окая́нный, и неве́дения,/ и отча́янием ны́не одержи́мь есмь;/ бу́ди ми по́мощь, и очище́ние,/ и спасе́ние, Пречи́стая,/ и утеше́ние благопреме́нно подаю́щи ми,/ Тя молю́,/ и Тебе́ ми́лся де́ю и припа́даю,/ и ве́рою зову́ Ти,/ да не явлю́ся до конца́ льсти́вому обра́дование.</p>
<p>
<red>Крестобогоро́дичен, подо́бен то́йже:</red>
</p>
<p>Не рыда́й Мене́, Ма́ти,/ зря́щи на Дре́ве пове́шена Твоего́ Сы́на и Бо́га,/ на вода́х пове́сившаго зе́млю неодержи́мо/ и всю тварь созда́вшаго;/ и́бо воста́ну и просла́влюся,/ и а́дова ца́рствия сокрушу́ кре́постию,/ и погублю́ того́ си́лу,/ и свя́занныя изба́влю/ от злоде́йства его́,/ я́ко Благоутро́бен,/ и Отцу́ Моему́ приведу́,/ я́ко Человеколю́бец.</p>
<p>
<red>На стихо́вне Окто́иха.</red>
</p>
<p>
<red>Тропа́рь, глас 2:</red>
</p>
<p>Проро́ка Твоего́ Софо́нии па́мять, Го́споди, пра́зднующе,/ тем Тя мо́лим:/ спаси́ души на́ша.</p>
<p>
<red>НА У́ТРЕНИ</red>
</p>
<p>
<red>Кано́н, глас 6, его́же краегране́сие:</red> Софо́ниева мя сла́ва да уясни́т.
<red>Феофа́ново.</red></p>
<p>
<red>Песнь 1</red>
</p>
<p>
<red>Ирмо́с:</red> Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя пото́пляема,/ Бо́гу побе́дную песнь пои́м, вопия́ше.</p>
<p>Тя мо́лим, проро́че, Бо́жию Престо́лу предстоя́ща,/ моли́ти приле́жно просвеще́ние дарова́ти нам,/ ве́рою честну́ю пою́щим па́мять твою́.</p>
<p>Орга́н Боже́ственный яви́лся еси́,/ вмеща́ющ Боже́ственнаго ду́ха просвеще́ний и даро́в, Софо́ние всему́дре:/ тем, ра́дующеся, ве́рнии, тя ублажа́ем.</p>
<p>
<red>Богоро́дичен:</red> Светле́йшими заря́ми всю зе́млю возсия́вшее Со́лнце/ из свята́го чре́ва Твоего́ озаря́ет, Влады́чице;/ и́миже просве́щшеся,/ Тя, Бо́жию Ма́терь, почита́ем.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Вся ви́дяй, я́ко Бог, бу́дущих зна́ние/ и хотя́щих бы́ти ве́дение Тебе́ явле́нно проявля́ет боголе́пно/ и показу́ет, блаже́нне досточу́дне.</p>
<p>Вжили́в, блаже́нне, твой ум благоче́стным дерзнове́нием,/ Ду́ху Боже́ственному подклони́л еси́ тебе́/ и был еси́ прия́тен та́мо су́щих Боже́ственных вдохновений.</p>
<p>
<red>Богоро́дичен:</red> Се, Тебе́ вси ро́ди блажа́т ве́рою,/ Безле́тное Сло́во пло́тию в ле́то ро́ждшую преесте́ственно/ и Де́ву па́ки пребы́вшую.</p>
<p>
<red>Седа́лен, глас 6.</red>
</p>
<p>
<red>Подо́бен:</red> Милосе́рдия две́ри:</p>
<p>Очи́стив от скве́рн ум, всему́дре,/ зерца́ло Боже́ственное соде́лал еси́,/ луч прия́тно Боже́ственнаго ду́ха;/ и ны́не ко Исто́чнику, ра́дуяся, отше́л еси́ сия́ний,/ проро́че Софо́ние.</p>
<p>
<red>Сла́ва, и ны́не, Богоро́дичен:</red>
</p>
<p>От сердца стена́ние и от утро́бы приноша́ю Ти, Пренепоро́чная,/ Твое́ прося́ благопребы́тное заступле́ние:/ поми́луй всестра́стную мою́ ду́шу,/ уми́лостиви Многоми́лостиваго Бо́га изба́вити мя Суда́/ и е́зера о́гненнаго, еди́на Благослове́нная.</p>
<p>
<red>Крестобогоро́дичен:</red>
</p>
<p>Тя ро́ждшая, Христе́, При́сноде́ва Отрокови́ца,/ на Кресте́ зря́щи нас ра́ди вознесе́на,/ уя́звляше свое́ печа́ли ору́жием се́рдце и ду́шу/ и пла́кате, рыда́ющи ма́терски./ Той моли́твами поми́луй ны, Го́споди Ми́лостиве.</p>
<p>
<red>Песнь 4</red>
</p>
<p>
<red>Ирмо́с:</red> Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</p>
<p>Всех Госпо́дь нам яви́ся по проро́честву, блаже́нне, твоему́,/ вся призыва́я к позна́нию Своему́,/ и рабо́ты свобо́ди́.</p>
<p>Благода́тию озаря́емь, провозгласи́л еси́, глаго́ля,/ под и́го еди́но подкла́няющимся рабо́тати,/ после́дующим ве́ре и Го́споду служа́щим.</p>
<p>
<red>Богоро́дичен:</red> Мари́е Всечи́стая,/ страсте́й смуще́ние моего́ по́мысла и напа́стей бу́рю разори́,/ безстра́стия Исто́чник ро́ждши, Ма́ти Де́во.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>От непра́вды к доброде́тели/ и от страсте́й плене́ния мя, блаже́нне,/ обрати́ твои́ми мольба́ми, проро́че сла́вне,/ и к све́ту благоче́стия дел упра́ви.</p>
<p>Просвети́в твою́ ду́шу доброде́телей благообра́зиями,/ уго́дну показа́л еси́ к сия́нием Боже́ственнаго ду́ха,/ от него́же и проро́чества благода́тию обогати́лся еси́.</p>
<p>
<red>Богоро́дичен:</red> Возгла́шают проро́ческая рече́ния, Пречи́стая,/ мно́гими о́бразы Рождество́ Твое́,/ и́хже мы ны́не сбытие́ зря́ще,/ и́стинно Богоро́дицу Тя возвеща́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis>
</p>
<p>Прие́м, сла́вне, ду́ха зари́ явле́нием,/ я́ко зерца́ло проро́чествия Боже́ственнаго сия́ния, облиста́л еси́,/ я́ко су́щая, проро́чествуя бу́дущая.</p>
<p>Твой прии́де Царь,/ ра́дуйся, Сио́не, и красу́йся, ви́дя,/ и мир просвети́ блиста́ньми Своего́ Божества́,/ и де́монскую лесть посрами́.</p>
<p>
<red>Богоро́дичен:</red> Пло́ти бре́нней соеди́ни́ся/ и́же из Отца́ Еди́нородный в ложесна́х Твои́х,/ Еди́н из двух про́йде без тле́ния,/ соблю́д неврежде́нно чи́стое де́вство Твое́, Всепе́тая.</p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́:</p>
<p>Яви́лся еси́ светоза́рен Боже́ственным Ду́хом, проро́че Софо́ние,/ Бо́жие явле́ние возгласи́в:/ ра́дуйся зело́, дщи Сио́ня Иерусали́мова, пропове́ждь:/ се Царь Твой гряде́т, спа́саяй.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучите́ля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Возсия́ па́мять твоя́, проро́че, ми́ру, я́коже со́лнце,/ озаря́ющи проро́чества благода́тию твое́ю согла́сно пою́щия ве́рно:/ благослове́н еси́, Бо́же оте́ц на́ших.</p>
<p>Ту́чнейший о́блак ты яви́вся,/ ту́чу Богоразу́мия нам возсия́л еси́ от спаси́тельных, блаже́нне, исто́чников,/ и́миже просвеща́емся вопи́ти:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Сло́во, дре́вле е́же бы́ти подаю́щее все́м Боже́ственным хоте́нием,/ воззва́ти восхоте́в челове́ка, Чи́стая,/ в твою́ всели́ся утро́бу, Благослове́нная,/ я́же Бо́га пло́тию ро́ждши.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́си́м во вся ве́ки.</emphasis>
</p>
<p>Возложе́н весь Вседержи́телю, промышле́ния образо́м та́йнонаучи́лся еси́,/ строи́тельно язы́ки наказу́я;/ тем тя пое́м, проро́че Богоглаго́ливе.</p>
<p>Моле́бное пе́ние Бо́гу принеси́ о пою́щих тя, Богоблаже́нне,/ и напа́стей разори́ смуще́ние,/ да тя пое́м, проро́че Богоглаго́ливе.</p>
<p>
<red>Богоро́дичен:</red> Жизнода́вца ро́ждши Бо́га и Го́спода,/ сме́ртное губи́тельство неуде́ржное уста́вила еси́, Пречи́стая, сие́ умертви́вши;/ тем Тя пое́м во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на него́же не сме́ют чи́ни А́нгельсти́и взира́ти;/ Тобо́ю бо, Всечи́стаяу яви́ся челове́ком/ Сло́во воплоще́нно,/ его́же велича́юще,/ с Небе́сными во́и Тя ублажа́ем.</emphasis>
</p>
<p>На земли́ кро́тких ты всели́лся еси́,/ иде́же по кончи́не А́нгельския зри́ши све́тлости,/ Софо́ние всему́дре, проро́че Бо́жий,/ кро́ток быв, сия́я благода́тию;/ те́мже, ра́дующеся, ве́рнии, тя ублажа́ем.</p>
<p>Твои́х прорече́ний, пресла́вне,/ све́тло ви́дяще бы́вшее сбытие́,/ да́нней тебе́ благода́ти чуди́мся, и ума́ твоего́ чистоте́,/ и души́ Богови́дному удивля́емся.</p>
<p>
<red>Богоро́дичен:</red> Я́ко Ты, никогда́же и́на дарова́ся от родо́в дре́вних, Богома́ти Всенепоро́чная:/ Ты бо еди́на всех несравне́нную име́ла еси́ святы́ню и чистоту́,/ те́мже прия́ла еси́ Бо́га, в Тебе́ вопло́щаема.</p>
<p>
<red>Свети́лен дне.</red>
</p>
</section>
