<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Творе́ние иеромона́ха Никифора Хио́сскаго</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: на Го́споди, воззва́х:
<red>ста́вим стихо́в 6 и пое́м стихи́ры, глас 8.</red></p>
<p>
<red>Подо́бен:</red> О, пресла́внаго чудесе:</p>
<p>Сла́ва Твоея бла́гости,/ Сы́не и Сло́ве Бо́га, Иису́се Всеблаги́й,/ я́ко не хоте́ погуби́ти творе́ние/ Твои́х Пречи́стых рук, Человеколю́бче,/ но благоволе́нием, Свое́ю благода́тию/ к ра́зуму отве́ргшагося Тя Ангели́/ приведе́ от прегреше́ния и отмета́ния.</p>
<p>Му́чениче Ангели́ пречу́дне,/ искони́ зло́биваго врага́/ многоразли́чную му́дрость, Богому́дре, разруши́/ и, небе́сному́дрый сый, утаи́ от ве́дущих тя/ свое Небе́сное житие́, сла́вне,/ еди́ным Христо́м живы́й/ и ве́дый Созда́вшаго тя.</p>
<p>В све́дении<a type="note" xlink:href="#note3">3</a>
зла́го отмета́ния и прегреше́ния быв,/ посто́м и слеза́ми Боже́ственное проси́ и ве́лию ми́лость/ и с высоты́ Боже́ственную по́мощь,/ е́юже и насы́ти дерзнове́нием и си́лою ду́шу свою́/ и побе́ду получи́.</p>
<p>Христа́ сотвори́ти чашу жела́яй, Ангели́/ вмени́, я́ко уме́ты,/ я́ко су́етное всего́ ми́ра, блаже́нне,/ бога́тство, сла́ву и ле́поту/ и не пощади́ те́ла своего́,/ но ра́ны го́рестныя соде́ла/ и жи́зни изво́ли ве́лию смерть.</p>
<p>Му́чениче Христо́в, соиме́нный А́нгелом,/ с а́нгельстими ли́ками к Бо́гу предста́вший,/ лю́дем ве́рным святы́х, блаже́нне, испроси́ приноше́ние,/ су́щих на земли́ храни́ моли́твами твои́ми,/ су́щим же на мо́ри ути́ши бу́ри.</p>
<p>Прося́щим за ны к Бо́гу насле́ди,/ соиме́нный А́нгелом,/ се́мо скорбя́щим:/ с Миропи́ею Иси́дору,/ с Марке́ллом темни́цы стра́жу,/ с Фео́филом Никола́ю/ и с Мануи́лом Ники́те, и Ма́ркону, и честне́й Матро́не,/ и оста́ви нече́стия прише́ствие.</p>
<p>
<red>Сла́ва, глас 2:</red>
</p>
<p>Но́вый му́ченик приложи́ся к му́ченик лико́м,/ Ангели́ пречу́дный,/ но́вую вину́ пра́здника и торжества́ вдал еси́ Це́ркви,/ в нейже ве́рно собра́вшеся,/ восхва́лим тя, глаго́люще:/ ра́дуйся, и́же Христа́ просла́вивый боголе́пно дерзнове́нным испове́данием твои́м/ и враг посрами́вый благоде́рзновением слове́с твои́х,/ ра́дуйся, ору́жниче Небе́снаго Ца́рствия ополче́ния/ и во́ине непобеди́мый,/ ра́дуйся, и́же Ца́рствие красоты́ поима́вый/ и вене́ц добро́ты из рук Го́спода прия́вый,/ ему́же моли́тися не престава́й за ве́рных/ и с любо́вию соверша́ющих присночестну́ю па́мять твою́.</p>
<p>
<red>И ны́не, глас то́йже, Богоро́дичен:</red>
</p>
<p>Се вре́мя прибли́жися спасе́ния на́шего,/ гото́вися, верте́пе:/ Де́ва прибли́жается, е́же роди́ти,/ Вифлее́ме, земле́ Иу́дова,/ красу́йся и весели́ся,/ я́ко из тебе́ возсия́ Госпо́дь наш,/ услы́шите, горы, и хо́лми, и окре́стныя стра́ны Иуде́йския,/ я́ко гряде́т Христо́с,/ да спасе́т, его́же созда́, челове́ка, я́ко Человеколю́бец.</p>
<p>
<red>Вход. </red>Свете ти́хий:
<red>Проки́мен и чтения:</red></p>
<p>
<red>1-я</red>: Та́ко глаго́лет Госпо́дь:/ вси язы́цы собра́шася вку́пе:
<emphasis>
<red>(зри день</red></emphasis>
<emphasis>
<red>13-й).</red>
</emphasis>
</p>
<p>
<red>2-я:</red> Пра́ведных ду́ши в руце́ Бо́жией:
<emphasis>
<red>(зри день</red></emphasis>
<emphasis>
<red>13-й).</red>
</emphasis>
</p>
<p>
<red>3-я:</red> Пра́ведник, а́ще пости́гнет сконча́тися, в поко́и бу́дет:
<emphasis>
<red>(зри день</red></emphasis>
<emphasis>
<red>5-й).</red>
</emphasis>
</p>
<p>
<red>На литии́, стихи́ра, глас 1:</red>
</p>
<p>Сокруше́нным се́рдцем/ и душе́ю, горя́щей любо́вию муче́ния,/ сотвори́ти ше́дый ча́шу,/ уста́вил еси́ ны́не любве́ жела́ния обы́чай,/ соиме́нный А́нгелом всечу́дный,/ сего́ ра́ди му́ченическим дерзнове́нием и сла́вою Христу́ предста́вый,/ испроси́ любящим тя Боже́ственную и Бога́тую ми́лость.</p>
<p>
<red>Сла́ва, глас 5:</red>
</p>
<p>Блаже́н еси́, я́ко вои́стинну до́брый, страстоте́рпче Христо́в,/ соиме́нный А́нгелом, добропобе́дниче,/ а́ще бо иногда́ в во́ле нечести́вых пребыва́,/ певце́м уста́вися гре́шных/ и на престо́ле нече́стия восседа́,/ но, во И́мя Го́спода твоего́ возноше́ния де́лу/ и неизрече́нному Бо́жию Человеколю́бию поучи́вся,/ по́прища дости́же муче́ния,/ и свое́ю че́стною кро́вию напои́выйся оби́льно,/ я́ко дре́во у пото́ка вод,/ в стра́сти плоды́ принесе́ спасе́ния,/ и ны́не, дре́ва жи́зни насы́тивыйся,/ помяни́ и нас, с любо́вию восхваля́ющих тя.</p>
<p>
<red>И ны́не, глас то́йже, Богоро́дичен:</red>
</p>
<p>Не дря́хлуй, Ио́сифе,/ зря мою́ утро́бу:/ узри́ши бо Ражда́емаго от Мене́, и возра́дуешися,/ и я́ко Бо́гу поклони́шися,/ Богоро́дица глаго́лаше ко Своему́ обру́чнику,/ хотя́щи роди́ти Христа́./ Сию́ воспои́м, глаго́люще:/ ра́дуйся, Обра́дованная, с Тобо́ю Госпо́дь/ и Тебе́ ра́ди с на́ми.</p>
<p>
<red>На стихо́вне стихи́ры, глас </red>2.</p>
<p>
<red>Подо́бен:</red> Егда́ от Дре́ва:</p>
<p>Ра́дуяся, поручи́ себе́ посрамле́нным мучи́телем,/ му́чениче Христо́в Ангели́,/ вельми́ пресла́вный,/ к Бо́гу жела́нием ду́шу заже́гший/ и жа́ждущий от любве́ испи́ти ча́шу стра́сти,/ ю́же и испи́вый, страстоте́рпче, мече́м усекнове́нный,/ пожи́л еси́ в Христе́.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Му́жественный Ангели́/ пред суди́щем нечести́вым, му́чениче светле́,/ Тро́ическое Богонача́льствие и Еди́ное пропове́да/ и лесть безбо́жную словесы́ твои́ми прему́дрыми обличи́, крепкоду́шне,/ име́яй в се́рдце Боже́ственнаго ду́ха благода́ть,/ я́же Христо́вы рече́ глаго́лы.</p>
<p>
<red>Стих:</red> Насажде́ни в дому́ Госпо́дни/ во дворе́х Бо́га на́шего процвету́т.</p>
<p>Му́чениче, страстоте́рпче Ангели́,/ твои́ми к Бо́гу моли́твами/ преста́ви прише́ствие нече́стия и ве́лию па́губу,/ отгони́ вся́кия от сла́вящих честну́ю твою́ страсть ка́зни/ и стра́шное ору́жие/ и изба́ви нас лю́тыя сме́рти, благоми́лостиве.</p>
<p>
<red>Сла́ва, глас 8:</red>
</p>
<p>Моли́тва твоя́ неусыпа́ющая к Бо́гу/ и хода́тайство твое́ достосла́вное за чту́щих тя, новому́чениче,/ соиме́нный А́нгелом,/ не ра́бским стра́хом,/ но благи́м дерзнове́нием и му́ченическою сла́вою/ моли́шися за нас,/ посе́чен бы́вый, уме́рший,/ и соверше́нную любо́вь показа́вый,/ ми́лостив бу́ди и изба́ви стра́шнаго прише́ствия па́губы/ с любо́вию па́мять соверша́ющих твою́/ и воспева́ющих Боже́ственную твою́ страсть.</p>
<p>
<red>И ны́не, глас то́йже:</red>
</p>
<p>Восприими́, Вифлее́ме, Бо́жию митропо́лию,/ Свет бо незаходи́мый в тебе́ роди́тися прихо́дит,/ Ангели́, удиви́теся на Небеси́,/ челове́цы, просла́вите на земли́,/ волсви́, от Перси́ды пресла́вный дар принеси́те,/ па́стырие, свиря́юще, трисвято́е пе́ние сла́дце воспо́йте:/ вся́кое дыха́ние да хва́лит Вседе́теля.</p>
<p>
<red>Тропа́рь, глас 1.</red>
</p>
<p>
<red>Подо́бен:</red> Лик а́нгельский:</p>
<p>Лик а́нгельский, Ангели́ новому́чениче,/ и со́нмы страстоте́рпец/ восплеска́ша выспрь/ твоему́ ве́ры ра́ди терпе́нию и прекосло́вию/ и дух твой по благо́мудрию возведо́ша на Небеса ́/ со сла́вою ко Христу́ Бо́гу на́шему.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>В сокруше́нии сердца и в покая́нии души́/ ще́драго Бо́га моля́, Ангели́ взыва́ше:/ беззако́ние мое́ ви́жду, Человеколю́бче Христе́,/ и́же хотя́й челове́цы спасти́,/ приими́ мое́ покая́ние, и слез мои́х виждь ка́пли,/ и не оста́ви мя, молю́ся./ ны́не же любо́вию, треблаже́нне, чту́щих тя помяни́.</p>
<p>
<red>Сла́ва, и ны́не, Богоро́дичен:</red>
</p>
<p>Удиви́ся Ио́сиф, е́же па́че естества́ зря и внима́ше мы́слию,/ и́же на руно́ дождь, в безсе́менном зача́тии Твое́м, Богоро́дице,/ купину́, огне́м неопа́льную,/ жезл Ааро́нов прозя́бший,/ и, свиде́тельствуя, обру́чник Твой и храни́тель свяще́нником взыва́ше:/ Де́ва ражда́ет и по Рождестве́ па́ки пребыва́ет Де́ва.</p>
<p>
<red>По 2-м стихосло́вии седа́лен, глас 3.</red>
</p>
<p>
<red>Подо́бен:</red> Бо́жия ве́ры:</p>
<p>Положи́ Христа́ искрь
<a type="note" xlink:href="#note4">4</a>, соиме́нный А́нгелом му́чениче кре́пкий,/ и, я́ко же́ртву, себе́ принесе́, не преста́й в Боже́ственных моли́твах за нас моля́щи, раб твои́х,/ па́мять твою́ святу́ю и честну́ю помина́ющих в пе́снех и хвала́х.</p>
<p>
<red>Сла́ва, и ны́не, Богоро́дичен:</red>
</p>
<p>Чу́до преве́лие,/ ка́ко вмести́ся Невмести́мый во чре́ве Твое́м,/ и воплоти́ся, и яви́ся я́ко Челове́к, не претерпе́вый смеше́ния или́ разделе́ния/ Боже́ственнаго и непрело́жнаго Божества́, Отрокови́це Всечи́стая./ Те́мже Богоро́дицу Тя ве́рно пропове́даем при́сно и сла́вим.</p>
<p>
<red>По полиеле́е, седа́лен, глас 4.</red>
</p>
<p>
<red>Подо́бен:</red> Яви́лся еси́ днесь:</p>
<p>Честно́е твое́ лице́ блиста́яй ви́дится/ от Боже́ственной благода́ти зря́щим,/ явля́яй сла́ву, на́ми пои́му, сла́вне.</p>
<p>
<red>Сла́ва, глас то́йже:</red>
</p>
<p>О́браза твоего́, свя́те, препросла́вленнаго от Бо́га, красоту́/ в Боже́ственней све́тлости и твою́ сла́ву ви́дети мя сподо́би, раба́ твоего́.</p>
<p>
<red>И ны́не, Богоро́дичен:</red>
</p>
<p>Предста́тельнице, от бед заступлени́е непобеди́мое/ и моли́тва, угото́ванная наде́ющимся на Тя,/ от напа́стей мя изба́ви и не пре́зри ма́лаго моего́ воздыха́ния.</p>
<p>
<red>Степенны, антифо́н 4-го гла́са. Проки́мен:</red>Пра́ведник, я́ко фи́никс, процвете́т:
<red>Стих:</red>
Насажде́ни в до́му́ Госпо́дни: Вся́кое дыха́ние
<red>: Ева́нгелие ищи свято́му Георгию на у́трени. По 50-м псалме́ стихи́ра му́ченика, глас 2:</red>
Но́вый му́ченик:
<red>(зри славник на вели́цей вече́рни).</red></p>
<p>
<red>Кано́ны Богоро́дице и свято́му. Кано́н свято́му Ангели́, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
</p>
<p>Тьму, соиме́нный А́нгелом, ра́зума моего́/ моли́твами твои́ми ко Го́споду, му́чениче, потреби́,/ да воспою́ тя в пе́снех,/ прия́вшаго честну́ю и Боже́ственную страсть.</p>
<p>Пресла́вная страсть и заколе́ние твое́/ све́тлаго нам сотвори́ша пра́здника образ,/ побе́дный Ангели́, в пе́снех восхваля́ем тя.</p>
<p>Го́рняя си́ла Боже́ственный дух твой яви́ша, му́чениче, соиме́нный А́нгелом,/ мо́ря же глубина́ от свере́пия судии́ те́ло твое́ утаи́.</p>
<p>
<red>Богоро́дичен:</red> Ми́лости бе́здну ражда́ющая,/ поми́луй, уще́дри мою́ не́мощь, Богобла́гостная,/ и наста́ви к све́ту покая́ния.</p>
<p>
<red>Ин кано́н свята́го, глас 4.</red>
</p>
<p>
<red>Ирмо́с:</red>
<emphasis>Мо́ря чермную пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Я́ко дру́га бли́жняго Влады́ки тя ве́рно хва́ли́м,/ я́ко дерзнове́ние иму́ща мно́гое к Нему́, соиме́нный А́нгелом,/ я́ко страстоте́рпец непобеди́мый и достохва́льный.</p>
<p>Претерпе́ любо́вию Христа́ и рачи́тельством, пора́довавыйся ду́хом,/ темни́цу, му́ки и усекнове́ние главы́ твоея́, новому́чениче,/ и, я́ко же́ртва непоро́чная и приноше́ние, ему́ принесе́ся.</p>
<p>Лица́ твоего́ мно́зей све́тлости вся удиви́шася ди́вней, му́чениче Ангели́,/ е́юже, мертв уже́, блиста́я по Боже́ственней благода́ти, пресла́вне.</p>
<p>
<red>Богоро́дичен:</red> Пои́стине родила́ еси́ Бо́га и Го́спода, Богоро́дице,/ Еди́ная, и Избра́нная, и Чи́стая,/ сего́ же ра́ди ве́рно Тя хва́лим и вои́стину сла́вим.</p>
<p>
<red>Песнь 3</red>
</p>
<p>
<red>Ирмо́с:</red> Да утверди́тся се́рдце мое́ в во́ли Твое́й, Христе́ Бо́же,/ и́же над вода́ми не́бо утвержде́й второ́е/ и основа́вый на вода́х зе́млю, Всеси́льне.</p>
<p>Попаля́емое огне́м се́рдце твое́/ ко Боже́ственней любви́ неся́й,/ преда́ся в заколе́нии во́льнем, соиме́нный А́нгелом, пречу́дне,/ сего́ ра́ди восхваля́ем тя.</p>
<p>Вни́де в рвы,/ пренесе́ до́бре, Христо́в му́чениче Ангели́, вся му́ки,/ и, смерть прия́вый,/ же́ртва непоро́чная Христу́ принесе́ся.</p>
<p>Собира́ющихся в па́мять твою́/ и восхваля́ющих ве́рою те́плою твои́ по́двиги и заколе́ние во́льное, Ангелй,/ от губи́тельства лю́таго защити́ и от вся́каго зла.</p>
<p>
<red>Богоро́дичен:</red> Яви́ ми путь спасе́ния,/ сего́ же ра́ди Ца́рство Небе́сное насле́дую, Бла́гая, недосто́йный раб Твой,/ и услы́шу Трисвяту́ю песнь, ра́дуяся.</p>
<p>
<red>Ин</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Ра́довашеся в темни́це, ра́ны, А́нгели́, име́л еси́,/ Ты моя́, Христе́, си́ла, — вопия́, —/ и кре́пость моя́ непобеди́мая.</p>
<p>Разруши́л еси́ му́жески велехвале́ния го́рдость ага́рян, хра́бре,/ словесы́ твои́ми/ и обличи́л еси́ нече́стие.</p>
<p>Воспева́ем ра́ны твои́, Ангели́, и во мра́це затворе́ние,/ и́мже кре́пце ну́жен бысть,/ и усекнове́ние главы́ твоея́.</p>
<p>
<red>Богоро́дичен:</red> Покро́ве светоза́рный вои́стинну вся́каго естества́,/ све́те таи́нственный Христа́,/ све́та луча́ дай ми.</p>
<p>
<red>Седа́лен, глас</red>3.</p>
<p>
<red>Подо́бен:</red> Красоте́ де́вства:</p>
<p>Пото́ки крове́й твои́х зе́млю напои́л еси́,/ но и мо́ре ты освяти́л еси́ телесе́м твои́м,/ в него́же низве́ржен бысть неми́лостивным и злым свире́пием, Ангели́,/ те́мже мо́лим тя:/ су́щих на земли́ и пла́вающих спаси́ от вся́ких бед/ Боже́ственным твои́м, страстоте́рпче, промышле́нием.</p>
<p>
<red>Сла́ва, и ны́не, Богоро́дичен:</red>
</p>
<p>Красоте́ де́вства Твоего́ и пресве́тлой чистоте́ Твое́й/ Гаврии́л удиви́вся, вопия́ше Ти, Богоро́дице:/ ку́ю Ти похвалу́ принесу́ досто́йную?/ Что же возымену́ю Тя?/ Недоумева́ю и ужаса́юся./ Те́мже, я́ко повеле́н бых, вопию́:/ ра́дуйся, Благода́тная.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ вопло́щение,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ приити́ вре́мени — пока́жешися./ Сла́ва си́ле Твое́й, Го́споди.</emphasis>
</p>
<p>Духа благода́ть, поста́вивши шате́р в Тебе́,/ вся оста́вити ми́ра красоту́, му́чениче сла́вный Ангели́,/ пону́ди тя и наслажде́ние, и соверше́нный плод Боже́ственный Бо́гу бы́ти.</p>
<p>Страсть твоя́, му́чениче Богому́дре Ангели́,/ пра́здника о́бразу све́тлому причасти́/ возлюби́вших тя, непобеди́мый новому́чениче, красота́ и сла́ва,/ темже, собра́вшеся, воспева́ем тя.</p>
<p>Мо́ре гроб твой сотвори́ся,/ ты неви́димо предста́ни и свободи́ от злых к тебе́ вопию́щих в ве́ре и благоче́стии/ и ско́рое твое́ предста́тельство прося́щих в треволне́нии и бу́рях.</p>
<p>
<red>Богоро́дичен:</red> Поми́луй мя, Еди́ная, ми́лости Исто́чник, Богоро́дице, породи́вши,/ и свободи́ боле́зней души́ моея́ и безчу́вствия се́рдца,/ и даждь покая́ние и лю́тых избавле́ние.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Бие́нием ли́ка и пе́рсей тя умертви́ти хоте́ша,/ сего́ ра́ди уя́звлен ра́нами был еси́,/ и честну́ю главу́ твою́ отсеко́ша, му́чениче страстоте́рпче Ангели́.</p>
<p>По обы́чаю и любви́, му́чениче,/ прославля́ю по́двиги, и свято́е твое́ заколе́ние,/ и проли́тие кро́ви, и к Христу́ Боже́ственное рачи́тельство.</p>
<p>Моли́твами твои́ми ко Го́споду, новому́чениче,/ чту́щих тя защити́ от напа́стей теле́сных и душе́вных/ на земли́ и на мо́ре во вся́кое вре́мя, соиме́нный А́нгелом.</p>
<p>
<red>Богоро́дичен:</red> Законода́вца ро́ждши и Светода́вца,/ лю́тую разруши́ тьму ума́ моего́ Твои́х моли́тв све́том/ и спаси́ мя, Влады́чице, оскверне́ннаго, Чи́стая.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Твой мир даждь нам,/ Сы́не Бо́жий,/ ино́го бо, ра́зве Тебе́, Бо́га не зна́ем,/ и́мя Твое́ имену́ем,/ я́ко Бог живы́х и ме́ртвых еси́.</emphasis>
</p>
<p>Твои́ми моли́твами даждь нам, Христо́в страстоте́рпче,/ разреше́ние зол и грех отпуще́ние,/ сла́вящим твою́ страсть и целу́ющим написа́ние о́браза твоего́.</p>
<p>Я́ко возлю́бленнаго Христа́ тя воспева́ем, му́чениче,/ я́ко страсте́й приобщи́вшагося/ и соверше́нную и неизрече́нную ко Христу́ любо́вь име́ющаго.</p>
<p>Я́ко со́лнце, возсия́ па́мять твоя́ све́тлая,/ все сердца́ Боже́ственно просвеща́ющая/ и любо́вию Бо́га, венча́ющаго тя, согрева́ющая, блаже́нне.</p>
<p>
<red>Богоро́дичен:</red> Цари́цу Де́ву Тя пропове́да Дави́д, Пречи́стая,/ сего́ ра́ди молю́ Тя:/ Небе́снаго Ца́рствия мя сотвори́ насле́дника, да Тя ублажа́ю.</p>
<p>
<red>Ин</red>
</p>
<p>
<red>Ирмо́с:</red> Ты, Го́споди, мой свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</p>
<p>Ран губи́тельства, лю́таго и зла́го обстоя́ния/ моли́твами твои́ми, новому́чениче, к Бо́гу предстоя́л, изба́ви, соиме́нный А́нгелом.</p>
<p>Прише́ствие губи́тельства моли́твами твои́ми удержи́ дале́че/ от восхваля́ющих па́мять твою́ всесвяту́ю, соиме́нный А́нгелом.</p>
<p>Боле́зни злой изба́ви раб твои́х, тя воспева́ющих,/ и губи́тельства стра́шнаго моли́твами твои́ми, соиме́нный А́нгелом.</p>
<p>
<red>Богоро́дичен:</red> Рай живота́, Богоро́дице, су́щи,/ сме́рти грехо́вныя и страсте́й многообра́зных свободи́ мя ско́ро.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Превосхо́дит вои́стинну похва́льныя обы́чаи терпе́ние мно́гое,/ его́же показа́л еси́, всечу́дне, вели́колепие.</p>
<p>Небе́сный в тебе́ огнь разжига́ся, му́чениче,/ его́же Госпо́дь вложи́,/ прии́де Блаже́нный на зе́млю и опали́ се́рдце твое́ в Боже́ственной любве́.</p>
<p>В ра́дости духо́вней, новому́чениче Ангели́,/ благочеству́ющих мно́жество твою́ па́мять соверша́ет/ и воспева́ет Боже́ственную страсть и боре́ние.</p>
<p>
<red>Богоро́дичен:</red> Ма́терь Бо́жию и красне́йшую в жена́х, молю́ Тя приле́жно:/ не оста́ви мя, но поми́луй и от вся́каго вреда сохрани́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пожру Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Поима́ет тя, Ангели́, храни́телем, стра́жем/ и засту́пником ве́лиим в напа́стех вся́ких о́стров Хио́с,/ в немже и свяще́нную кровь изли́л еси́.</p>
<p>Чту́ще твое́, Ангели́, заколе́ние во́льное и благи́я дея́ния,/ пра́здник по вся ле́та соверша́ем/ и твоего́ предста́тельства про́сим.</p>
<p>Освяти́лися суть земля́, кровь твою́ прии́мши,/ во́здух же — твой дух/ и мо́ря глубина́ — те́ло,/ сего́ ра́ди спаси́ су́щих на земли́ и на мо́ре моли́твами твои́ми.</p>
<p>
<red>Богоро́дичен:</red> Еди́ну Тя честне́йшую ве́даем, Всесвята́я, Херуви́м,/ я́ко ро́ждшую Све́та Пода́теля, Богоро́дице,/ его́же умоли́ к Све́ту мя всели́ти незаходи́мому.</p>
<p>
<red>Конда́к, глас 3:</red>
</p>
<p>Свята́го тя му́ченик лик, Ангели́, прия́,/ ты же, на Небесе́х ны́не ра́дуяся, пострада́л еси́,/ и зако́нно, бла́гому́дрый, посрами́л еси́ мучи́телей безбо́жную си́лу,/ и вене́ц взял еси́ нетле́ния, ору́жием посече́нный.</p>
<p>
<red>И́кос:</red>
</p>
<p>Вы́шняго жития́ ве́чнаго хотя́й дости́гнути, соиме́нный А́нгелом/ и ангелому́дрый Ангелй, новому́ченик Христо́в достосла́вный,/ ни́жнее тле́ние разу́мно оста́вил еси́,/ сего́ ра́ди во́лею преда́л еси́ себе́ свире́пию и посрамле́нию мучи́телей/ и безбо́жную си́лу и горде́ние размета́л еси́/ безстра́шным предстоя́нием и дерзнове́нием сло́вес твои́х,/ их же ра́ди нече́стие обличи́л еси́,/ Христа́ же пропове́дал еси́,/ Бо́га соверше́ннаго и соверше́ннаго Челове́ка,/ сего́ ра́ди вене́ц нетле́ния взял еси́, ору́жием посече́нный.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Пещь, Спа́се, ороша́шеся,/ о́троцы же, лику́юще, поя́ху:/ отце́в Бо́же, благослове́н еси́.</emphasis>
</p>
<p>Ра́ны мно́гия, их же прия́л еси́,/ темни́цы страсть и смерть, соиме́нный А́нгелом,/ ве́рно воспева́ем и восхваля́ем.</p>
<p>О, те́плаго твоего́ ко Го́споду рачи́тельства,/ о, твоего́ терпе́ния и любве́!/ То́йже тя от тле́ния жи́зни изведе́ к нетле́нию.</p>
<p>Зако́нно, страстоте́рпче, подвиза́яся, ве́ру к Творцу́ сохрани́л еси́,/ сего́ ра́ди есть тебе́ побе́дный вене́ц, соиме́нный А́нгелом.</p>
<p>
<red>Богоро́дичен:</red> О́блак Тя разуме́ю, Богоневе́сто,/ Со́лнце сла́вы поро́ждший,/ све́том озаря́яй нощь мои́х прегреше́ний.</p>
<p>
<red>Ин</red>
</p>
<p>
<red>Ирмо́с:</red>
<emphasis>Спасы́й во огни́ авраа́мския Твоя́ о́троки/ и халде́и уби́в,/ я́же Пра́вда пра́ведно уловля́ше,/ препе́тый Го́споди,/ Бо́же оте́ц на́ших, благослове́н еси́.</emphasis>
</p>
<p>Прииди́те, страстолю́бцы, потече́м с любо́вию/ и по вся ле́та све́тло пра́здник почти́м све́тлаго новому́ченика,/ в пе́снех изя́ществию его́ пле́щуще.</p>
<p>Ка́ко восписа́ся в тебе́, му́чениче, благода́ть Свята́го ду́ха/ и умно́жися чрез покая́ние и мучение!</p>
<p>Со Иа́ковом Ангели́ и с Панха́рием воспое́м/ и с о́троки страстотерпцы и с Петро́м зело́ прославля́ем,/ со учени́к мно́жеством, я́ко побе́ду.</p>
<p>
<red>Богоро́дичен:</red> Неизрече́нно во чре́ве сла́вно прия́вшей Бо́га бла́гоутро́бия ра́ди,/ челове́ки сла́вимой, ве́рнии, поклони́мся,/ я́ко Ма́тери Бо́жией Благослове́нной.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis>
</p>
<p>Удиви́л еси́ горе́ А́нгел ли́ки/ и у́жасу прича́ствовал еси́ челове́ком, Ангели́,/ и бе́сы, ви́дяще поспеше́ние к заколе́нию, устраши́лися.</p>
<p>Ору́жие те́ло разлучи́ и ду́шу твою́,/ но ты взы́де ко Христу́,/ ны́не ца́рствуеши с Ним, Ангели́,/ и живе́ши в сла́ве во вся ве́ки.</p>
<p>Дух твой взы́де к А́нгел лико́м,/ те́ло же пове́ржено бысть в мо́ря глубину́,/ ты яви́ся обличи́ти мучи́телей го́рько на неми́лостивом суди́щи.</p>
<p>
<red>Богоро́дичен:</red> Возведи́ лежащего мя в глубине́ злых,/ ны́не боря́щих мя побори́ враг,/ вредя́щих безме́стными сластьми́ ду́шу, Чи́стая,/ не осуди́, но поми́луй и спаси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis>
</p>
<p>Главы́ и пе́рсей ра́ны, и о́чию сле́зы,/ и из глубины́ воздыха́ния се́рдца, всеми́лостивый, пострада́ти изво́ли.</p>
<p>Воспева́юще сла́ву страсте́й твои́х,/ к Бо́гу тя хода́тая нарица́ем,/ злых избавле́ние и грех оставле́ние, Богому́дре му́чениче,/ тя про́сим, рабы́ твои́.</p>
<p>
<red>Богоро́дичен:</red> Мно́гия нас спа́сают Твои́ щедро́ты, Всесвята́я Ма́терь Бо́жия,/ от грех и напа́стей,/ Ты бо, ро́ждшая Бо́га, ми́луеши весь мир.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Светоно́сный о́блак, в о́ньже всех Влады́ка,/ я́ко дождь с Небесе́ на руно́, сни́де/ и воплоти́ся нас ра́ди,/ быв Челове́к, Безнача́льный,/ велича́ем вси я́ко Ма́терь Бо́га на́шего Чи́стую.</emphasis>
</p>
<p>Светоно́сную ду́шу твою́ А́нгел ли́ки и му́ченик, Ангели́,/ и пра́ведник со́нмы с любо́вию поя́ша све́тле,/ ко Христу́ приведо́ша Влады́це,/ и́же прия́ ю ра́достне, я́ко неве́сту избра́нную.</p>
<p>Вельми́ све́тлый день и ра́достный яви́ся, му́ченик Го́спода Ангели́,/ в не́мже ты пострада́л еси́ с любо́вию и Боже́ственным рачи́тельством Христо́вым,/ просла́вил еси́ его́ Боже́ственными страстя́ми твои́ми,/ и, венце́м увенча́выйся побе́дным, взы́де ко Христу́.</p>
<p>Све́тлый ны́не день наста́,/ в немже мно́жество ве́рных помина́ет па́мять твою́, и дела́ твои́,/ и кончи́ну твою́ блаже́нную, соиме́нный А́нгелом му́чениче,/ темже поми́луй чту́щих тя ве́рно.</p>
<p>
<red>Богоро́дичен:</red> Свет породи́вши Боже́ственный,/ омраче́ннаго мя ко́зньми вра́жиими и ле́ностию живу́щаго,/ гне́вающаго Бо́га, Непоро́чная, просвети́,/ наста́ви к до́брым дея́ниям,/ я́ко вина́ су́щи вся́каго добраго.</p>
<p>
<red>Ин</red>
</p>
<p>
<red>Ирмо́с:</red>
<emphasis>Я́ко одушевле́нному Бо́жию Киво́ту,/ да ника́коже ќоснется рука́ скве́рных,/ устне́ же ве́рных Богоро́дице немо́лчно,/ глас А́нгела воспева́юще, с ра́достию да вопию́т:/ ра́дуйся, Благода́тная, Госпо́дь с Тобо́ю.</emphasis>
</p>
<p>Сликовству́еши со А́нгел чи́ны/ и с му́ченик со́нмы ра́дуешися на Небесе́х,/ в це́ркве песньми немо́лчными, му́чениче, сла́вим,/ Богонача́льствие блиста́ния непристу́пнаго, блаже́нне, приима́яй при́сно.</p>
<p>В Небе́сных селе́ниих живя́й, в ме́сте разу́мнем, му́чениче Госпо́день,/ иде́же ли́ки а́нгельсти́и и святы́х ви́дят красоту́ неизрече́нную,/ о блаже́нне, услы́ши и моли́ся за ве́рных,/ чту́щих тя ны́не.</p>
<p>С любо́вию Боже́ственную па́мять твою́ песньми сла́вящему, му́чениче Богому́дре,/ даждь, Ангели́, твои́ми мольба́ми Богоприя́тными злых свободи́тися/ и печа́лей и зол оставле́ние,/ име́яй дерзнове́ние мно́гое, я́ко му́ченик Христа́ Бо́га.</p>
<p>
<red>Богоро́дичен:</red> Я́ко пресве́тлую, Богоро́дице, души́ чи́стую иму́щи красоту́,/ благода́тию же Боже́ственною с Небесе́ насыща́ющи,/ Све́том присносу́щным озаря́еши воспева́ющих Тя, Де́во Чи́стая.</p>
<p>
<red>Ексапостила́рий.</red>
</p>
<p>
<red>Подо́бен:</red> Ду́хом:</p>
<p>Ве́ру Боже́ственную, Ангели́, ю́же отве́ргше пе́рвее,/ восприя́, блаже́нне,/ и пропове́да а́бие пред безбо́жными мучи́тели,/ и, пролия́вый свою́ кровь,/ и́стинно пребыва́еши нам наде́жда и любо́вь.</p>
<p>
<red>Сла́ва: </red>Наде́ющихся на тя  ны́не,  до́брый страстоте́рпче, прии́мая,/ в День Су́дный не погуби́ наде́жду,/ бу́дет к Бо́гу же любо́вь и ко вся́кому мно́жеству А́нгел и святы́х.</p>
<p>
<red>И ны́не:</red> Наде́жда всего́ ми́ра, Богоро́дице Де́во,/ непобеди́мыя Влады́чицы предста́тельства про́сим,/ и́же в ско́рбех пребыва́ющии и носи́мии жития́ волна́ми:/ умири́ стра́сти и в приста́нище к Бо́гу введи́.</p>
<p>
<red>На хва́литех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Прия́ любо́вь Боже́ственную,/ но́вый Христо́в му́чениче,/ ве́рно в па́мять твою́ сте́кшимся/ днесь воспева́ти стра́сти твоя́ и по́двиги,/ и́хже сверши́ Боже́ственною любо́вию, ра́дуяся,/ и во́льное честны́я главы́ усече́ние, и твое́ спасе́ние,/ даждь грех оставле́ние.</p>
<p>С бла́годарствием тя воспева́ем,/ му́чениче Христо́в Ангели́,/ и со о́троки всеми восхваля́ем с любо́вию тя,/ и ве́рно тя сла́вим со Иа́ковом пе́рсом пе́сньми,/ и с Боже́ственным Петро́м верхо́вником/ в хвала́х ублажа́ем,/ я́ко сотвори́ побе́ду страстя́ми твои́ми.</p>
<p>О́ку ми́лостивому предае́мся,/ недосто́йнии твои́ хвали́тели,/ и моли́твами твои́ми исполня́вши/ проше́ния на́ша, Боже́ственный му́чениче,/ принима́еши приноше́ния на́ша/ за спасе́ние души́ и телесе́,/ я́ко предста́тельство име́яй ко Го́споду,/ его́же возлюби́л еси́,/ и любо́вию, я́ко вои́стинну смерть избра́вый,/ житие́ отве́ргл еси́.</p>
<p>Губи́тельныя боле́зни прише́ствия,/ му́чениче Христо́в Ангели́,/ и злых твои́ми моли́твами ко Го́споду и моле́ниями изба́ви/ ве́рою прося́щих тя,/ Боже́ственныя благода́ти и заступлени́я не лиши́ нас, раб твои́х,/ те́пле лю́бящих тя,/ и в лю́тых стяжа́вших изба́вителя тя/ и Боже́ственное сохра́нение.</p>
<p>
<red>Сла́ва, глас 8:</red>
</p>
<p>Путь му́ченичества прия́вый,/ соиме́нный А́нгелом му́чениче Христо́в,/ жела́ние уста́вивый в по́двизе Христа́ восприя́ти,/ сего́ ра́ди ны́не в Небе́сных черто́зех живя́й/ и Пречи́стыми ра́зума приложе́ниями/ пресла́вныя зари́ Боже́ственности восприя́вый,/ моли́ся за ны, во тьме жития́ ше́ствующих,/ да Боже́ственнаго све́та получи́м,/ в ве́ре и любве́ помина́ющих при́сночестну́ю па́мять твою́.</p>
<p>
<red>И ны́не, глас то́йже:</red>
</p>
<p>Восприими́, Вифлее́ме, Бо́жию митропо́лию,/ Свет бо незаходи́мый в тебе́ роди́тися прихо́дит,/ Ангели́, удиви́теся на Небеси́,/ челове́цы, просла́вите на земли́,/ волсви́, от Перси́ды пресла́вный дар принеси́те,/ па́стырие, свиря́юще, Трисвято́е пе́ние сла́дце воспо́йте:/ вся́кое дыха́ние да хва́лит Го́спода.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Слу́жба му́ченическая, Блаже́нны особыя:</red>
</p>
<p>Ра́дуйся, страстоте́рпче но́вый Христо́в А́гели́ треблаже́нный,/ с а́нгельскими ны́не чи́ны,/ с му́ченик со́нмы и все́ми святы́ми/ я́ко предстои́ши Престо́лу Вседержи́теля.</p>
<p>Хвала́ми и пе́сньми, благове́рне,/ я́ко Христа́ возлю́бленное ча́до, тя восхваля́ем/ и о́бщника Боже́ственных страсте́й и сме́рти, Ангели́ сла́вный.</p>
<p>Со Христо́м сочета́ся усекнове́нием честно́й главы́,/ досто́йный Ангели́,/ живе́ши и сла́вишися вку́пе с Ним, блаже́нне,/ во вся ве́ки ра́дуяся.</p>
<p>Не преста́й моли́тися, страстоте́рпче Бо́жий,/ за вся, благове́рно тя ублажа́ющия,/ я́ко му́ченика Госпо́дня,/ я́ко иму́щаго дерзнове́ние ко Го́споду, Ангели́ сла́вный.</p>
<p>
<red>Святой новому меник Ангели </red>родился в Аргосе Пелопоннесском (Греция). На острове Хиосе святой Ангели был осужден мусульманами на жестокие пытки и обезглавлен, с радостью приняв смерть за Христа. Мученичество святого Ангели совершилось в 1813 году.</p>
<p>
<red>Преподо́бнаго Феоду́ла, бы́вшаго епа́рха Константиногра́да</red>
</p>
<p>
<red>Тропа́рь, глас 8:</red>
</p>
<p>В тебе́, о́тче, изве́стно спасе́ся, е́же по о́бразу,/ прии́м бо крест, после́довал еси́ Христу́/ и, де́я, учил еси́ презира́ти у́бо плоть, прехо́дит бо,/ прилежа́ти же о души́, ве́щи безсме́ртней./ Те́мже и со А́нгелы сра́дуется, преподо́бне Феоду́ле, дух твой.</p>
<p>
<red>Конда́к, глас</red>2:</p>
<p>
<red>Подо́бен:</red> Вы́шних ища:</p>
<p>Царя́ тле́ннаго и скороги́бнущия сла́вы,/ му́дре о́тче, измени́л еси́ ве́чно пребыва́ющими,/ от сто́лпнаго же и приско́рбнаго жития́ в Го́рнее и всера́достное взы́де,/ превели́чества сла́вы Небе́сному Царю́ сца́рствуя, Феоду́ле,/ моли́ непреста́нно о всех нас.</p>
</section>
