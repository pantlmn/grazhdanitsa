<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Никола́я, архиепи́скопа Мир Лики́йских, чудотво́рца</p>
</title>
<p>
<red>А́ще хощет настоя́тель, твори́т бдение.</red>
</p>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х
<red>: стихи́ры на 4, глас 4.</red></p>
<p>
<red>Подо́бен:</red> Я́ко до́бля:</p>
<p>Ми́ром Боже́ственным тя пома́за Боже́ственная благода́ть ду́ха,/ ми́ряном председа́тельствовавша/ и мироблагоуха́вша доброде́тельми, свяще́ннейше, ми́ра концы́,/ сладкодохнове́нными же твои́ми моли́твами/ злосмра́дныя прогоня́ща стра́сти всегда́./ Сего́ ра́ди Тя ве́рою благохва́лим/ и па́мять тврю всесвяту́ю соверша́ем, Нико́лае.</p>
<p>Я́ко осия́теля тя незаходи́маго,/ я́ко свети́льника всеми́рнаго,/ на тве́рди возсия́вша церко́вней, Нико́лае,/ и мир просвеща́юща, и бе́д лю́тых мглу́ отгоня́ща,/ и изыма́юща печа́лей зимы́, и тишину́ соде́ловающа глубо́кую,/ по до́лгу ублажа́ем.</p>
<p>И зде сый и явля́лся в со́ниих, Нико́лае,/ и́же непра́ведно иму́щия умре́ти спасл еси́,/ я́ко сострада́телен, я́ко благолюби́вый,/ я́ко изба́витель тепле́йший, я́ко предста́тель и́стинный/ ве́рно прося́щих твоего́ защище́ния, свяще́ннейший о́тче,/ А́нгелов сограждани́не, апо́столов и проро́ков равностоя́телю.</p>
<p>Пресла́вное житие́ твое́ всю́ду преди́вна тя показа́,/ Богому́дре о́тче свяще́ннейший,/ святи́телей благоле́пие, преподо́бных украше́ние./ И, я́ко со́лнце на земли́, лучи́ распросте́р, озари́л еси́ ве́рных сердца,/ соверша́ющих светоно́сную твою́ и Боже́ственную па́мять,/ всеблаже́нне Нико́лае.</p>
<p>
<red>Сла́ва, глас 6:</red>
</p>
<p>Возсия́, я́коже со́лнце, твоя́, святи́телю, па́мять,/ ве́рных сердца́ мы́сленно просвеща́ющи,/ ю́же и мы, све́тло соверша́юще днесь, моле́бно тебе́ вопие́м:/ ра́дуйся, держа́во целому́дрия,/ непорабоще́нно души́ соблю́д достоя́ние,/ воздержа́ния щито́м обложи́вся;/ ра́дуйся, па́стырю и учи́телю христоимени́тых люде́й твои́х;/ ра́дуйся, церко́вное украше́ние, архиере́ев добро́то, мона́шествующих похвало́,/ Нико́лае пресвяще́нне, всеблаже́нне о́тче,/ Христа́ Бо́га моли́ непреста́нно/ мир пода́ти вселе́нней и спасти́ ду́ши́ на́ша.</p>
<p>
<red>И ны́не, Богоро́дичен:</red> Никто́же притека́яй:</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен:</red> Тридне́вен воскре́сл еси́:</p>
<p>Нико́лае блаже́нне,/ припа́дающа мя уще́дри, молю́ся тебе́,/ и о́чи, прему́дре, просвети́ души́ моея́,/ да чи́сте узрю́ Светода́вца и Ще́драго.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Враго́в, и́щущих злосотвори́ти мне, свя́те, изми́ мя,/ дерзнове́ние к Бо́гу я́ко име́я, иера́рше Нико́лае всеблаже́нне,/ и от муже́й крове́й спаси́ мя.</p>
<p>
<red>Стих:</red> Свяще́ницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Приста́нище тя небу́рное, и сте́ну необори́мую, иера́рше,/ тя стяжа́хом, ве́рнии,/ и столп утвержде́ния, и дверь покая́ния,/ и наста́вника душ, и побо́рника.</p>
<p>
<red>Сла́ва, и ны́не, Богоро́дичен:</red>
</p>
<p>Возревнова́в, сопе́рник проти́ву ста́ду Твоему́, Пречи́стая,/ на ки́йждо день и́щет лука́вый снедь сотвори́ти,/ но Ты, Богоро́дице, того́ вре́да изми́ ны.</p>
<p>
<emphasis>
<red>Тропа́рь пи́сан на вели́цей вече́рни.</red>
</emphasis>
</p>
<p>
<red>Сла́ва, и ны́не, Богоро́дичен:</red> Е́же от ве́ка:</p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:
<red>1-й антифо́н.</red>
На Го́споди, воззва́х:
<red>стихи́ры на 8, глас 2.</red></p>
<p>
<red>Подо́бен:</red> Егда́ от Дре́ва Тя:</p>
<p>В Ми́рех пожи́в чу́вственно,/ ми́ро вои́стинну яви́лся еси́,/ ми́ром пома́зався у́мным,/ свя́те Нико́лае, святи́телю Христо́в,/ и благоуха́еши ли́ца,/ ве́рою и любо́вию твою́ всесла́вную па́мять соверша́ющих при́сно,/ разреша́я бед, и напа́стей, и скорбе́й сих, о́тче,/ к Бо́гу твои́ми моли́твами.</p>
<p>Побе́ды тезоимени́т вои́стинну,/ ве́рным лю́дем яви́лся еси́ в напа́стех кре́пок,/ свя́те Нико́лае, святи́телю Христо́в;/ везде бо призыва́емь, бы́стро предваря́еши/ любо́вию притека́ющих под кров твой:/ ты бо, во дни и но́щи ве́рным явля́яся,/ спа́саеши от напа́стей и обстоя́ний.</p>
<p>Яви́лся еси́ Константи́ну царю́ и Авла́вию во сне/ и, сим страх вложи́в,/ си́це тем рекл еси́:/ разреши́те у́бо вско́ре,/ я́же держите́ свя́занный в темни́це,/ непови́нни бо суть беззако́ннаго заколе́ния./ Оба́че а́ще преслуша́еши мене́,/ мольбу́ сотворю́ царю́ на тя, ко Го́споду моля́ся.</p>
<p>Ве́лий засту́пник и те́плый/ в бе́дах обрета́ющимся еси́, сла́вне,/ свя́те Нико́лае, священнопропове́дниче Христо́в,/ су́щим на земли́ и пла́вающим,/ су́щим дале́че и близ обре́тающимся/ я́ко зело́ ми́лостивнейший и моле́бник кре́пкий./ Те́мже, соше́дшеся, вопие́м:/ моли́ся ко Го́споду,/ я́ко да вся́каго изба́вимся обстоя́ния.</p>
<p>
<red>И́ны стихи́ры, глас то́йже.</red>
</p>
<p>
<red>Подо́бен:</red> Ки́ими похва́льными:</p>
<p>Ки́ими похва́льными венцы́ увязе́м святи́теля?/ пло́тию в Ми́рех су́ща,/ и духо́вно всем достиза́юща,/ чи́сте того́ лю́бящим,/ всех предста́теля и засту́пника,/ и всех ско́рбных уте́шителя,/ и всех су́щих в бе́дах прибе́жище,/ благоче́стия столпа́,/ ве́рных побо́рника./ его́же ра́ди шата́ния враго́в Христо́с низложи́,/ име́яй ве́лию ми́лость.</p>
<p>Ки́ими пе́сненными пе́нии похва́лим святи́теля?/ нече́стия противоборца́ и благоче́стия побо́рника,/ Це́ркве первостоя́теля,/ вели́каго засту́пника же и учи́теля,/ вся злосла́вныя посра́мля́юща,/ потреби́теля А́риева и того́ посо́бников./ его́же ра́ди сих шата́ние Христо́с низложи́,/ име́яй ве́лию ми́лость.</p>
<p>Ки́ими проро́ческими пе́сньми похва́лим святи́теля?/ и́же дале́че су́щая прови́дяща/ и отстоя́щая, я́ко близ су́ща, проро́чествующа нело́жно,/ и всю вселе́нную назира́юща,/ и вся оби́димыя избавля́юща,/ во сне я́вльшася царю́ Богому́дрому/ и дре́вле свя́занныя заколе́ния непра́веднаго изба́вльша,/ и да́рующа ве́лию ми́лость.</p>
<p>
<red>Сла́ва, глас 6:</red>
</p>
<p>Святи́телей удобре́ние и отце́в сла́ву,/ исто́чника чуде́с и ве́рных засту́пника вели́каго,/ соше́дшеся, о пра́зднолюбцы,/ пе́сненными похвала́ми воспои́м, глаго́люще:/ ра́дуйся, ми́ряном храни́телю,/ и первоседа́телю честны́й, и сто́лпе неподви́жимый;/ ра́дуйся, свети́льниче всесве́тлый,/ и́же мирски́я концы́ просвеща́я чудесы́;/ ра́дуйся, скорбя́щих Боже́ственная ра́досте/ и оби́димых те́плый предста́телю./ И ны́не, всеблаже́нне Нико́лае,/ не преста́й моля́ся Христу́ Бо́гу/ о ве́рою и любо́вию чту́щих/ приснора́достную и всепра́зднственную па́мять твою́.</p>
<p>
<red>И ны́не, предпра́зднетва, глас то́йже:</red>
</p>
<p>Верте́пе, благоукраси́ся,/ А́гница бо гряде́т, чревонося́щи Христа́;/ я́сли же, подыми́те сло́вом разреши́вшаго от безслове́снаго дея́ния нас, земноро́дных;/ па́стырие, свиря́юще, свиде́тельствуйте чудеси́ стра́шному;/ и волсви́ от Перси́ды, зла́то, и лива́н, и сми́рну Царю́ принеси́те,/ я́ко яви́ся Госпо́дь из Де́вы Ма́тере./ Ему́же и,прини́кши, ра́бски Ма́ти поклони́ся/ и привеща́ше к Держи́мому на объя́тиих Ея́:/ ка́ко все́ялся еси́ Мне/ или́ ка́ко прозя́бл еси́ во Мне,// Изба́вителю Мой и Бо́же.</p>
<p>
<red>Вход. Проки́мен дне. Чтения три.</red>
</p>
<p>При́тчей чте́ние
<red>(гла́вы 10, 3, 8):</red></p>
<p>Па́мять пра́веднаго с похвала́ми,/ и благослове́ние Госпо́дне на главе́ его́./ Блаже́н челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти,/ нежели зла́та и сребра́ сокро́вища./ Честне́йшая же есть ка́мений многоце́нных,/ все же честно́е недосто́йно ея́ есть./ Долгота́ бо дней и ле́та живота́ в десни́це ея́,/ в шу́йце же ея́ бога́тство и сла́ва./ От уст ея́ исхо́дит пра́вда,/ зако́н же и ми́лость на язы́це но́сит./ Послуша́йте у́бо мене́, о чада!/ честна́я бо реку:/ и блаже́н челове́к, и́же пути́ моя́ сохрани́т:/ исхо́ди бо мои́ — исхо́ди живота́,/ и уготовля́ется хоте́ние от Го́спода./ Сего́ ра́ди молю́ вас и предлага́ю мой глас сыново́м челове́ческим:/ я́ко аз, прему́дрость, устро́их сове́т,/ и ра́зум, и смысл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящия люблю́,/ и́щущии же мене́ обря́щут благода́ть./ Разуме́йте у́бо, незло́бивии, кова́рство,/ ненаказа́ннии же, прилага́йте сердца́./ Послуша́йте мене́ и па́ки, честна́я бо реку́,/ и отверзу́ от усте́н пра́вая,/ я́ко и́стине поучи́тся горта́нь мой,/ ме́рзски же предо мно́ю устны́ лжи́выя./ С пра́вдою вси глаго́лы уст мои́х:/ ничто́же в них стро́потно, ниже́ развраще́но./ Вся пра́ва суть разумева́ющим/ и про́ста обре́тающим ра́зум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся ду́ха.</p>
<p>При́тчей чте́ние
<red>(гла́вы 10 и 11):</red></p>
<p>Уста́ пра́веднаго ка́плют прему́дрость,/ язы́к же непра́веднаго поги́бнет./ Устне́ муже́й пра́ведных ка́плют благода́ти,/ уста́ же нече́стивых развра́щаются./ Ме́рила льсти́вая — ме́рзость пред Го́сподем,/ вес же пра́ведный прия́тен ему́./ Иде́же а́ще вни́дет досажде́ние, та́мо и безче́стие;/ уста́ же смире́нных поуча́ются прему́дрости./ Соверше́ние пра́вых наста́вит их/ и поползнове́ние отрица́ющихся упасе́т их./ Не по́льзуют и́мения в день я́рости,/ пра́вда же изба́вит от сме́рти./ У́мер пра́ведный, оста́ви раска́яние;/ нару́чна же быва́ет и посмея́тельна нече́стивых па́губа./ Пра́вда непоро́чнаго исправля́ет пути́,/ в нече́стие же па́дает непра́вда./ Пра́вда муже́й пра́вых изба́вит их,/ безсове́тием же пленя́ются беззако́ннии./ Сконча́вшуся му́жу пра́ведну не поги́бнет наде́жда,/ похвала́ же нече́стивых поги́бнет./ Пра́ведник от ло́ва убе́гнет,/ в него́же ме́сто предае́тся нече́стивый./ Во усте́х нече́стивых сеть гра́жданом,/ чу́вство же пра́ведных благоспе́шное./ Во благи́х пра́ведных испра́вится град,/ и в поги́бели нечести́вых ра́дование./ Во благослове́нии пра́вых возвы́сится град,/ усты́ же нечести́вых раскопа́ется./ Руга́ется гра́жданом лише́нный ра́зума,/ муж же му́дрый безмо́лвие води́т.</p>
<p>Прему́дрости Соломо́ни чте́ние
<red>(глава 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́, не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости — житие́ нескве́рное./ Бла́гоугоден Бо́гу быв, возлю́блен бысть/ и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́,/ или́ лесть прельсти́т ду́шу его́./ Раче́ние бо зло́бы помрача́ет до́брая,/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́споду душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных его́/ и посеще́ние во избра́нных его́.</p>
<p>
<red>На литйи стихи́ра храма, та́же стихи́ры Никола́я, глас 2. Самогла́сны. Византи́ево:</red>
</p>
<p>Пра́вило ве́ры и о́браз кро́тости/ яви́ тя ста́ду твоему́ Христо́с Бог, святи́телю Нико́лае,/ в Ми́рех у́бо благоуха́ющу ти,/ всю́ду сия́ют све́тло Боже́ственная твоя́ исправле́ния,/ си́рых и вдови́ц предста́телю./ Те́мже моли́ся непреста́нно спасти́ ду́ши́ на́ша.</p>
<p>О́тче Нико́лае,/ мирополо́жница моще́й твои́х Ми́ры обогаща́ет,/ в ни́хже и свя́занный, непра́ведно осужде́нный,/ во сне царю́ виде́нием твои́м яви́вся,/ свободи́л еси́ от сме́рти, и уз, и темни́цы./ Но и ны́не, я́коже тогда́ и при́сно,/ ви́дением твои́м яви́ся,/ моля́й о душа́х на́ших.</p>
<p>О́тче Нико́лае,/ а́ще и Ми́рская страна́ молчи́т,/ но мир весь, и́же тобо́ю просвеще́нный,/ ми́ра же благоуха́нии и чуде́с мно́жествы/ взыва́ет благохва́льными пе́сньми;/ и спа́сшиися тобо́ю осужде́ннии,/ с су́щими в Ми́рех и мы, пою́ще, вопие́м:/ моли́ спасти́ся душа́м на́шим.</p>
<p>
<red>Глас 4:</red>
</p>
<p>О́тче Нико́лае,/ Пресвята́го ду́ха мирополо́жница сый,/ я́ко в Ми́рех благоуха́еши Боже́ственными арома́ты:/ Христо́вым бо апо́столом подо́бник быв,/ вселе́нную обхо́диши словесы́ чуде́с твои́х./ Те́мже и да́льним, я́ко близ, во сне явля́яся,/ от сме́рти избавля́еши,/ и́же непра́ведным судо́м умре́т и иму́щия,/ спаса́я пресла́вно от бед мно́гих призыва́ющия тя./ Те́мже, и нас, от находя́щих лю́тых свободи́/ твои́ми моли́твами, при́сно восхваля́ющих тя.</p>
<p>
<red>Глас 8:</red>
</p>
<p>До́блестей твои́х, преподо́бне о́тче,/ плод просвети́л есть ве́рных сердца́:/ кто бо, слы́ша безме́рное твое́ смире́ние,/ терпе́нию не удиви́ся,/ е́же к ни́щим ти́хости, к скорбя́щим утеше́нию;/ вся Боголе́пно научи́л еси́, святи́телю Нико́лае,/ и ны́не неувяда́емым венце́м увя́злся еси́,/ моли́ся о душа́х на́ших.</p>
<p>На хвалу́ поте́кл еси́ Госпо́дню, Нико́лае,/ во вре́менней жи́зни,/ и Той тя просла́ви на Небе́сней и и́стинней жи́зни./ Те́мже дерзнове́ние стяжа́в к Нему́,/ моли́ спасти́ ду́ши́ на́ша.</p>
<p>
<red>Сла́ва, глас 6:</red>
</p>
<p>Благи́й, ра́бе ве́рный,/ де́лателю виногра́да Христо́ва,/ ты и тяготу́ дневну́ю поне́сл еси́,/ ты и да́нный тебе́ тала́нт возрасти́л еси́/ и по тебе́ прише́дшим не зави́дел еси́./ Те́мже врата́ Небе́сная отверзо́шася тебе́/ вни́ти в ра́дость Го́спода твоего́,/ и моли́ о нас, свя́те Нико́лае.</p>
<p>
<red>И ны́не, глас то́йже:</red>
</p>
<p>Сио́не, торжеству́й, Иерусали́ме, весели́ся,/ гра́де Христа́ Бо́га, подыми́ Зижди́теля,/ в верте́пе и я́слех вмеща́емаго,/ отве́рзите ми врата́/ и, вшед в ня, узрю́ я́ко Младе́нца, пелена́ми повива́емаго,/ дла́нию же содержа́щего тварь./ Его́же пою́т А́нгели непреста́нным гла́сом,/ Жизнода́вца Го́спода,/ спаса́ющаго род наш.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, свяще́нная главо́,/ чи́стый доброде́телей до́ме,/ Боже́ственнейшаго свяще́нства пра́вило,/ па́стырю вели́кий,/ свети́льниче светле́йший,/ и́же побе́ды нося́ и́мя,/ и моля́щимся ми́лостивен преклони́тель,/ проница́яй к не́мощны́х проше́ниям,/ изба́вителю гото́вейший,/ храни́телю спаси́тельный/ всем, ве́рою чту́щим всесла́вную па́мять твою́,/ Христа́ моли́, преблаже́нне,/ низпосла́ти ми́ру ве́лию ми́лость.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Ра́дуйся, свяще́ннейший у́ме,/ Тро́ицы чи́стое обита́лище,/ сто́лпе церко́вный,/ ве́рных утвержде́ние,/ побежда́емым по́мощь,/ звездо́, я́же сия́ньми благоприя́тных твои́х моли́тв/ разоря́я напа́стей же и скорбе́й тьму всегда́,/ святи́телю Нико́лае,/ приста́нище ти́хое, в не́же притека́юще/ треволне́ньми жития́ одержи́мии спа́саются,/ Христа́ моли́/ душа́м на́шим да́ти ве́лию ми́лость.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Ра́дуйся, ре́вности Боже́ственныя испо́лнивыйся/ и наве́дения зла изба́вль непра́ведно хотя́щих умре́ти/ предста́нием стра́шным и сна запреще́ньми,/ исто́чниче, источа́яй в Ми́рех, Нико́лае, ми́ро бога́тно/ и ду́ши напоя́ющее,/ смра́ды же страсте́й отгоня́ющее,/ меч, пле́велы пре́лести посека́ющий,/ лопа́та, развева́ющая А́риева пле́вельная уче́ния./ Христа́ моли́/ низпосла́ти душа́м на́шим ве́лию ми́лость.</p>
<p>
<red>Сла́ва, глас 6. Иоа́нна мона́ха:</red>
</p>
<p>Челове́че Бо́жий и ве́рный ра́бе,/ слуго́ Го́сподень,/ му́жу жела́ний,/ сосу́де избра́нный,/ сто́лпе и утвержде́ние Це́ркве,/ Ца́рствия насле́дниче,/ не премолчи́, вопия́ за ны ко Го́споду.</p>
<p>
<red>И ны́не, глас то́йже. Византи́ево:</red>
</p>
<p>Безневе́стная Де́во,/ отку́ду пришла́ еси́?/ кто роди́вый Тя?/ кто и ма́ти Твоя́?/ ка́ко Зижди́теля но́сиши на руку́?/ ка́ко не растли́лася еси́ утро́бою?/ о, вели́ких, пресла́вных на Тебе́ стра́шных та́инств,/ на земли́ соверша́емых, зрим, Всесвята́я!/ и предуготовля́ем досто́йный Тебе́ долг,/ на земли́ верте́п,/ и от Небе́с про́сим пода́ти звезду́,/ и волсви́ же прихо́дят от восто́ков земли́ к за́падом/ ви́дети челове́ческое Спасе́ние,/ во я́слех пелена́ми повива́емое.</p>
<p>
<red>На благослове́нии хле́бов тропа́рь два́жды и</red>Богоро́дице Де́во:
<red>еди́ножды.</red></p>
<p>
<red>Тропа́рь, глас 4:</red>
</p>
<p>Пра́вило ве́ры и о́браз кро́тости,/ воздержа́ния учи́теля/ яви́ тя ста́ду твоему́,/ я́же веще́й и́стина./ Сего́ ра́ди стяжа́л еси́ смире́нием высо́кая,/ ни́щето́ю Бога́тая,/ о́тче свяще́ннонача́льниче Нико́лае,/ моли́ Христа́ Бо́га/ спасти́ся душа́м на́шим.</p>
<p>
<red>А иде́же несть всено́щнаго бде́ния, на вели́цей вече́рни по</red>Ны́не отпуща́еши:
<red>глаго́лем тропа́рь еди́ножды. Сла́ва, и ны́не, Богоро́дичен воскре́сен.</red></p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь:</red>
Пра́вило ве́ры:
<red>два́жды. Сла́ва, и ны́не, Богоро́дичен:</red>
Е́же  от ве́ка утае́нное:</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>В Ми́рех живы́й чу́вственне, иера́рше,/ ми́ром разу́мно духо́вным яви́лся еси́ пома́зан, о́тче Нико́лае./ Те́мже ми́ры чуде́с твои́х мир облагово́нил еси́,/ ми́ро приснотеку́щее пролива́я,/ ми́рными твои́ми благово́нными словесы́ и па́мятию твое́ю.</p>
<p>
<red>Сла́ва:</red>
</p>
<p>Облистава́еши на земли́ чуде́с луча́ми, Нико́лае му́дре,/ и дви́жеши всяк язы́к на сла́ву же и хвалу́ на земли́ тя Просла́вльшаго,/ его́же моли́ вся́кия ну́жды изба́вится/ па́мять твою́ ве́рою и любо́вию почита́ющим, отце́м избра́ние.</p>
<p>
<red>И ны́не, Богоро́дичен:</red>
</p>
<p>Всех Творца́, Бо́га же и Соде́теля, Всенепоро́чная Чи́стая,/ Ду́хом Боже́ственным в ложесна́х зачала́ еси́/ и тле́ния кроме́ родила́ еси́,/ его́же сла́вяще, Тя воспева́ем, Де́во,/ я́ко пала́ту Всецаря́ и ми́ра защище́ние.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Яви́лся еси́ днесь:</p>
<p>Ве́рным предста́тельствуеши, покрыва́я, соблюда́я ты́я, блаже́нне,/ вся́кия ско́рби избавля́я я́ве,/ иера́рхов красне́йшая сла́во и хвало́, Нико́лае преподо́бне.</p>
<p>
<red>Сла́ва, глас 8.</red>
</p>
<p>
<red>Подо́бен:</red> Прему́дрости:</p>
<p>Исто́чник чуде́с, о́тче му́дре, прие́м от Го́спода,/ всем ве́рным источа́еши, блаже́нне, медото́чныя во́ды:/ я́ко бо па́стырь сый и пропове́дник ве́ры,/ и́стиннаго Па́стыря словеса́ соблю́л еси́./ Те́мже, дерзнове́ние к Нему́ име́я,/ челове́ки спасл еси́ от сме́рти, Нико́лае, иера́рше блаже́нне,/ моли́ Христа́ Бо́га/ грехо́в оставле́ние пода́ти чту́щим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>В ти́ну впад грехо́в, и несть мне постоя́ния,/ лю́те потопи́ мя бу́ря прегреше́ний;/ но я́ко ро́ждшая Сло́во, Еди́наго Человеколю́бца,/ на мя, раба́ Твоего́, при́зри/ и изба́ви мя вся́каго греха́, и страсте́й душетле́нных,/ и вся́каго озлобле́ния лука́ваго уби́йцы, Богоро́дице Неискусому́жная,/ моли́ Христа́ Бо́га грехо́в оставле́ние да́ти мне,/ Тя бо наде́жду и́мам, раб Твой.</p>
<p>
<red>По полиеле́и седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Прему́драго иера́рха восхва́лим,/ я́ко те́пла в бе́дах и в ско́рбех су́ща от Бо́га помо́щника и защи́тника,/ вси Никола́я, ве́рнии, Богоно́снаго благоче́стно:/ мо́лится бо ко Го́споду/ о ве́рою творя́щих и пою́щих Боже́ственную па́мять его́.</p>
<p>
<red>Сла́ва, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Предста́тель тепле́йший Це́ркве Христо́вы показа́лся еси́, Нико́лае,/ и ересе́й безбо́жная уче́ния разруша́я со дерзнове́нием,/ и пра́вило показа́лся еси́ всем Правосла́вия,/ о всех моля́ся, после́дующих твои́м Боже́ственным уче́нием и наказа́нием.</p>
<p>
<red>И ны́не, Богоро́дичен:</red>
</p>
<p>Ско́ро приими́, Влады́чице, моли́твы на́ша/ и сия принеси́ Твоему́ Сы́ну и Бо́гу, Госпоже́ Всенепоро́чная,/ изба́ви обстоя́ний к Тебе́ притека́ющия,/ сокруши́ кова́рства и низложи́ де́рзость вооружа́ющихся безбо́жных, Пречи́стая,/ на рабы́ Твоя́.</p>
<p>
<red>Степе́нна 1-й антифо́н 4-го гла́са. Проки́мен, глас 4:</red>Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми. Вся́кое дыха́ние:
<red>Ева́нгелие от Иоа́нна, зачало 36.</red></p>
<p>
<red>По 50-м псалме́ стихи́ра, глас 6:</red>
</p>
<p>Насле́дниче Бо́жий,/ соприча́стниче Христо́в,/ служи́телю Госпо́день, свя́те Нико́лае,/ по и́мени твоему́ та́ко и житие́ твое́:/ спроси́я бо седи́не ра́зум,/ свиде́тельствоваше све́тлость лица́ твоего́ душе́вное незло́бие,/ изве́ствоваше кро́тость сло́ва молчали́вое./ Жи́знь твоя́ сла́вна/ и успе́ние со святы́ми,/ моли́ о душа́х на́ших.</p>
<p>
<red>Кано́н Богоро́дицы со ирмосо́м на 6. И свята́го два кано́на на 8. Кано́н Богоро́дицы, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
</p>
<p>Прему́дрости бе́здну ро́ждшая,/ ка́пли му́дрости ми исто́чник благода́тно точа́щий. Чи́стая, низпосли́,/ песносло́вити благода́тей Твои́х пучи́ну.</p>
<p>Пою́ Тя, Всепе́тая, ю́же воспева́ют А́нгелов чи́ни,/ я́ко Бо́га ро́ждшую препе́таго,/ Его́же вся тварь воспева́ет, я́ко просла́вися.</p>
<p>
<red>Ин кано́н свята́го, глас 2, его́же краегране́сие:</red> Тебе́, Нико́лае, воспева́ю Боже́ственное пе́ние.
<red>Творе́ние Феофа́ново.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть:/ препросла́вленный Госпо́дь сла́вно бо просла́вися.</emphasis>
</p>
<p>Венцено́сец престо́лу Христо́ву, прему́дре Нико́лае,/ предстоя́ со А́нгельскими во́инствы,/ просвеще́ние ми да́руй, озаря́ющее души́ моея́ омраче́ние,/ я́ко да восхвалю́, ра́дуяся, твою́, всеблаже́нне, па́мять.</p>
<p>Прославля́яй вся Госпо́дь того́ сла́вящия,/ тя ве́рным прибе́жище даде́,/ напа́стей избавля́юща притека́ющия к твоему́ кро́ву, Нико́лае,/ и при́зыва́ющия тя ве́рою и любо́вию, пресла́вне.</p>
<p>
<red>Богоро́дичен:</red> Сравни́тися жела́ние ми вложи́в змий вселука́вый Соде́телю,/ я́ко пле́нника, восхи́ти./ Тобо́ю же, Всечи́стая, воззва́н бых,/ обожи́вся и́стиннейше:/ Ты бо, о Богома́ти,/ мене́ обожи́вшаго родила́ еси́.</p>
<p>
<red>Други́й кано́н по алфави́ту, кроме́ тро́ичнов и Богоро́дичнов, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Христо́с ражда́ется — сла́вите!/ Христо́с с Небе́с — сря́щите!/ Христо́с на земли́ — возно́ситеся!/ По́йте Господе́ви, вся земля́,/ и весе́лием воспо́йте, лю́дие,/ я́ко просла́вися.</emphasis>
</p>
<p>Недоуме́нным язы́ком и устна́ми похвале́ние ма́лое и моле́ние/ принести́ твоему́, Нико́лае, приидо́х Богоподража́нному преизя́ществу;/ но, я́ко бога́тодавец, Спа́са и Бо́га ми́лостива пода́ждь ми.</p>
<p>Челове́к сый Небе́сный, равноа́нгелен на земли́ яви́лся еси́,/ вдов защи́тник гото́вый, и утружда́емых отмсти́тель,/ и все́м скорбя́щим в бе́дах помо́щник, о́тче Нико́лае.</p>
<p>Сказу́ет вся подсо́лнечная, Нико́лае треблаже́нне,/ чуде́с твои́х доброде́телей пучи́ну:/ ни́щии предста́теля, и сироты́ и вдовы́ пита́теля,/ и слепи́и путевожда́, вси же побо́рника.</p>
<p>
<red>Тро́ичен:</red>Тро́ицу честву́ю Несозда́нную,/ Отца́ и Сы́на со Ду́хом, Су́щество́ Про́сто, Божество́,/ Естество́ Несеко́мое суще́ственне, Три  Ипоста́си,/ разделя́я Ли́чно и по Ипоста́си.</p>
<p>
<red>Богоро́дичен:</red> Безсеме́нно Сло́во зачала́ еси́,/ Еди́наго от Тро́ицы, Всенепоро́чная,/ и сего́ пло́тию родила́ еси́,/ пребы́вши по рождестве́ Де́ва, я́ко и пре́жде./ Сего́, я́ко Сы́на Твоего́ и Бо́га,/ о нас при́сно моли́.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Да утверди́тся се́рдце мое́ в во́ли Твое́й, Христе́ Бо́же,/ и́же над вода́ми не́бо утвержде́й второ́е/ и основа́вый на вода́х зе́млю, Всеси́льне.</emphasis>
</p>
<p>Небе́с чисте́йшее Царе́во оби́телище,/ благода́тно ды́шущий вои́стинну и благово́нный рай,/ наде́жду христиа́н, Богороди́тельницу мою́ воспева́ю.</p>
<p>Сло́вом Сло́во породила́ еси́,/ сло́вом все к су́ществу приве́дшаго слове́сное естество́, ку́пно и безслове́сное,/ безслове́сия избавля́ющего челове́ки, Всеблагослове́нная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Нико́лае блаже́нне, Влады́ки и́скренний учени́к ты быв,/ спа́саеши к тебе́ притека́ющия от лю́тых бед и сме́рти го́рькия.</p>
<p>Очи́сти рабы́ Твоя́, грехо́в оставле́ние, я́ко благ,/ да́руя, Никола́я, Твоего́ уго́дника,/ я́же к Тебе́ хода́тайствы, Многоми́лостиве.</p>
<p>
<red>Богоро́дичен:</red> Утоли́ смуще́ние души́ мое́я́, Пречи́стая,/ и жи́знь окорми́, Всесвята́я, Бо́га ро́ждшая,/ в Не́мже утверди́ся се́рдце мое́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ Свят еси́, Го́споди.</emphasis>
</p>
<p>Скрижа́ль в се́рдцы стяжа́в, Богому́дре, мно́гих доброде́телей,/ напи́сану безсме́ртным и Пречи́стым пе́рстом Христа́ Бо́га, Нико́лае,/ па́че ме́да и со́та сла́дость то́чиши из усте́н твои́х.</p>
<p>Показа́ благода́ть на тебе́ пресла́вне чудеса́, Нико́лае:/ чи́стое бо житие́ твое́, вои́стинну зла́та светле́йши,/ облиста́ет мра́чныя ду́ши́ заре́ю Боже́ственнаго ду́ха.</p>
<p>Живе́ши и по сме́рти, во снех я́ве явля́яся,/ и ю́ноши от сме́рти пресла́вно изба́вил еси́, вопия́ я́ве царю́:/ не оби́ди муже́й, су́етною за́вистию оклевета́нных.</p>
<p>
<red>Тро́ичен:</red>Ми́лостива бу́ди мне́, Всесвята́я Тро́ице, Бо́же наш,/ безме́рными прегреше́нии оскверни́вшему житие́,/ О́тче, Сы́не и Ду́ше Живы́й,/ соблюда́ющи мя отвсю́ду, и при́сно неуя́звленна от ско́рби.</p>
<p>
<red>Богоро́дичен: </red>Дае́ши, Богоро́дице, спасе́ния наде́жду рабо́м Твои́м/ и в ну́ждах, и напа́стех скороте́чными моли́твами соблюда́ти и помога́ти предста́ни:/ Ты бо еси́ похвала́ нам, ве́рным, Присноде́во.</p>
<p>
<red>Катава́сия:</red>
<emphasis>Пре́жде век:</emphasis>
</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Возше́д на высоту́ доброде́телей/ и Боже́ственными отту́ду, о́тче, озари́вся сия́нии чуде́с,/ пресве́тел вои́стинну яви́лся еси́ ми́рови па́стырь,/ нам в напа́стех сый предста́тель непобеди́мь;/ те́мже, пресла́вно врага́ победи́в, лжу отгна́л еси́/ и челове́ки спасл еси́ от сме́рти, Нико́лае,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, други́й седа́лен, глас то́йже:</red>
</p>
<p>Реку́ исцеле́ний, оби́льне излива́ющую,/ и исто́чник тя чуде́с неоску́дный показа́, Нико́лае, ми́лости бе́здна:/ тя́жкими бо неду́гами го́рце дручи́мии/ и злоключе́ньми жития́ лю́те му́чимии/ вся́кия ско́рби целе́бную вои́стинну обре́та́ют лечбу́,/ те́плое твое́ защище́ние./ Сего́ ра́ди вопие́м ти:/ моли́ся Христу́ Бо́гу прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию, вси ублажа́ем, ро́ди челове́честии:/ огнь бо всели́ся в Тя Божества́,/ и я́ко Младе́нца дои́ши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е Рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му Рождеству́ Твоему́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ вопло́щение,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ приити́ вре́мени — пока́жешися./ Сла́ва си́ле Твое́й, Го́споди.</emphasis>
</p>
<p>Сме́рти у́бо вина́ земны́м Е́ва бысть сове́том зми́я;/ Ты же, Де́во Чи́стая, ро́ждшая сло́вом Сло́во,/ безсме́ртия и жи́зни Хода́таица яви́лася еси́./ Те́мже досто́йно пое́м Тя.</p>
<p>Ду́хом проро́цы предзря́ще Тя, Чи́стая,/ го́ру, дверь, трапе́зу, святы́й киво́т,/ све́щник, престо́л жи́зни, ста́мну и одр,/ Бо́жию Ма́терь в гада́ниих Тя прояви́ша,/ и́хже мы зрим сбытие́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Прибли́жився чи́сте заря́м духо́вным,/ светоно́сец был еси́, ми́ра просвеща́я концы́,/ всем предста́тельствуя и вся спаса́я ве́рою, к тебе́ притека́ющия.</p>
<p>Избавля́я от сме́рти, я́ко яви́лся еси́ пе́рвее, Нико́лае,/ ю́ноши, преподо́бне./ Та́ко и ны́не мя спаси́ от вся́каго обстоя́ния,/ и напа́стей, и бед, всеблаже́нне.</p>
<p>Облиста́л еси́ доброде́телей сия́ньми, всеблаже́нне,/ подража́тель преизря́днейший Твоего́ Влады́ки быв,/ спа́саеши же, призыва́емь,/ благогове́нием и любо́вию тя сла́вящия.</p>
<p>
<red>Богоро́дичен:</red> На́йде на Тя Влады́ка тва́ри вопло́щаемь,/ и спаса́я, я́ко благоутро́бен, всего́ мя челове́ка:/ те́мже, ве́рнии, Богоро́дицу Тя сла́вим.</p>
<p>
<red>Ин</red>
</p>
<p>
<red>Ирмо́с:</red>
<emphasis>Жезл из ко́рене Иессе́ова/ и цвет от него́, Христе́,/ от Де́вы прозя́бл еси́,/ из горы́, Хва́льный, приосене́нныя ча́щи/ прише́л еси́, вопло́щся от Неискусому́жныя,/ Невеще́ственный и Бо́же,/ сла́ва си́ле Твое́й, Го́споди.</emphasis>
</p>
<p>Именова́ние твое́, еди́но вои́стинну призыва́емо,/ от всех вра́жиих сове́т ско́ро избавля́ет зову́щия тебе́ те́пле, свяще́нне Нико́лае:/ я́ко пе́рвее воево́ды изба́вил еси́,/ спаси́ и нас от вся́каго лю́таго обстоя́ния.</p>
<p>Престо́лу предстоя́ Бо́жию, моли́ти приле́жно, му́дре,/ не преста́й о всех нас, твои́х ве́рных рабе́х, чу́дне Нико́лае,/ да огня́ ве́чнаго изба́вимся и от враго́в,/ язы́ка лука́ваго и озлобле́ния.</p>
<p>Врачева́ния то́чиши всю́ду ве́рою к тебе́ притека́ющим/ и от уз избавля́еши вся./ Те́мже печа́ль на́шу в ра́дость преложи́/ твои́ми Богоприя́тными моли́твами, Нико́лае пресветле́,/ низлагая́ го́рдость враго́в на́ших.</p>
<p>Тро́ичен: Безнача́льнаго Божества́ нача́ло Отца́ и Сы́на чту и ду́ха почита́ю Всесвята́го,/ вся́ческих Вседе́тельное, Еди́нственное, Несеко́мое,/ Треми́ Характи́ры и Ли́цы разделя́емое при́сно,/ еди́но Ца́рство Неразде́льное.</p>
<p>
<red>Богоро́дичен:</red> Ты вои́стинну па́че земны́х и Небе́сных честне́йши Еди́на еси́, Богороди́тельнице:/ всех бо Творца́ во утро́бе зачала́ еси́,/ пло́тию ве́щною оде́яна, ро́ждши без се́мене./ О, новоле́пнаго зре́ния!</p>
<p>
<red>Катава́сия:</red>
<emphasis>Жезл из ко́рене Иессе́ова:</emphasis>
</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Све́тлый нам возсия́й Свет Присносу́щный,/ у́тренюющим о судьба́х за́поведей Твои́х,/ Влады́ко Человеколю́бче, Христе́, Бо́же наш.</emphasis>
</p>
<p>Я́ко киво́т, Честна́я, свяще́ния, и я́ко огнеобра́зный престо́л свят,/ и я́ко пала́та освяще́нна, Влады́чице,/ вмести́ла еси́ Бо́га Вседержи́теля.</p>
<p>Ма́терь неискусому́жная в де́вах, Ты па́ки Де́ва в ма́терех, еди́на Пречи́стая, яви́лася еси́:/ Бо́га бо неизрече́нно родила́ еси́, естество́ возда́ющаго.</p>
<p>
<red>Ин</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ мира,/ просвети́ мя сия́нием Твои́м,/ ино́го бо, ра́зве Тебе́, Бо́га не знаю.</emphasis>
</p>
<p>Боголе́пным житие́м, треблаже́нне, просвеща́емь,/ осужде́нныя непра́ведным изрече́нием умре́ти, предста́в, изба́вил еси́,/ Влады́це Христу́ зову́щия:/ ино́го бо, ра́зве Тебе́, Бо́га не зна́ем.</p>
<p>На Небесе́х присносу́щную сла́ву ны́не зря, и неизглаго́ланныя и Боже́ственныя зари́ светле́йшими наслажда́яся сия́нии,/ покры́й мя предста́тельством твои́м, преподо́бне,/ уго́дниче Христо́в всече́стне.</p>
<p>
<red>Богоро́дичен:</red> Да Твой взы́щеши образ, погребе́нный страстьми́, Спа́се,/ Небе́сных утаи́вся сил, вопло́щся из Де́вы,/ яви́лся еси́ Тебе́ зову́щим:/ ино́го, ра́зве Тебе́, Бо́га не зна́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бог Сый мира, Оте́ц щедро́т,/ вели́каго Сове́та Твоего́ А́нгела,/ мир подава́юща, посла́л еси́ нам;/ тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</emphasis>
</p>
<p>Пропове́дует твоя́, о́тче, чудеса́, ны́не Мир,/ велича́йшая митропо́лия и Лики́йская епа́рхия,/ и вся оте́чествия твоя́ чудоде́йства,/ и́миже вся от боле́зней и скорбе́й избавля́еши, Богоблаже́нне Нико́лае.</p>
<p>Пита́тель вдов и оте́ц сиро́т,/ помо́щник су́щим в ско́рбех всеизря́днейший,/ пла́чущим утеше́ние, па́стырь и путево́ждь всех блудя́щих, Нико́лае, сый,/ и нас твои́ми моли́твами от бед изба́ви.</p>
<p>Преста́вился еси́ от земли́ к невеще́ственным оби́телем,/ иде́же зри́ши добро́ту неизрече́нную Христо́ву,/ и А́нгельским во́инством собесе́дник яви́лся еси́./ Те́мже, со апо́столы и с му́ченики лику́я,/ приле́жно Влады́це всех, о́тче Нико́лае, о нас моли́ся.</p>
<p>
<red>Тро́ичен:</red>Собезнача́льная Три, Еди́нопресто́льная, Неразде́льнаго же Еди́наго Божества́ сла́влю Самовла́стная Ли́ца я́ве,/ И́мже из не су́щаго приведо́хся во е́же бы́ти, со А́нгелы зовы́й:/ свят, свят, свят еси́, Го́споди.</p>
<p>
<red>Богоро́дичен:</red> Челове́ком спасе́ние всем и упова́ние,/ я́же предваря́ющи еди́на и спаса́ющи,/ помози́ и ны́не нам, вопию́щим Тебе́, Чи́стая,/ и призыва́ющим Тя при́сно во обстоя́нии лю́тых:/ Предста́тельницы бо ины́я, ра́зве Тебе́, по Бо́зе не и́мамы.</p>
<p>
<red>Катава́сия:</red>
<emphasis>Бог Сый ми́ра:</emphasis>
</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Заступлени́е ве́рных и печа́льных ра́достное весе́лие,/ ра́достию обогати́ духо́вною рабы́ Твоя́,/ жела́ющия заступле́ния Твоего́.</p>
<p>Не́бо слове́сное, храм Пречи́стый,/ святы́й киво́т, красне́йший Бо́жий рай,/ в не́мже дре́во жи́зни моея́, да пое́тся.</p>
<p>
<red>Ин</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>И́же побе́ды, Нико́лае, вене́ц на твое́м версе́ досто́йно положи́ся,/ я́ко победи́тель у́бо изря́днейший тя призыва́ющия спаси́.</p>
<p>Умерщвле́на мя, блаже́нне, прегреше́ньми/ и страсте́й треволне́ньми погружа́ема, яви́вся,/ спаси́ ко приста́нищу Боже́ственныя во́ли.</p>
<p>
<red>Богоро́дичен:</red> На Тя наде́жды возло́жи́х, Ма́ти Присноде́во, спасе́ния моего́/ и Тя предста́тельницу полага́ю жи́зни, тве́рду же и непоколеби́му.</p>
<p>
<red>Ин</red>
</p>
<p>
<red>Ирмо́с:</red>
<emphasis>Из утро́бы Ио́ну младе́нца изблева́ морски́й зверь,/ якова́ прия́т;/ в Де́ву же все́льшееся Сло́во/ и плоть прие́мшее про́йде, сохра́ншее нетле́нну:/ его́же, бо не пострада́ истле́ния,/ Ро́ждшую сохрани́ неврежде́нну.</emphasis>
</p>
<p>Но́вый яви́лся еси́ Авраа́м, Нико́лае,/ я́ко единоро́дна бо ны́не приве́л еси́ сы́на Влады́це твоему́,/ безкро́вныя же́ртвы принося́ при́сно./ Отону́дуже благослови́лся еси́, я́ко страннолю́бец, о́тче,/ и Тро́ицы был еси́ оби́тель Боже́ственна и непоро́чна.</p>
<p>Стра́нна и у́жасна соде́ваеши чудеса́, Нико́лае,/ по всей земли́ и в мо́ри дале́че бе́дствующим,/ скороте́чными моли́твами предста́тельствуя,/ немощны́м врач и ни́щим пита́тель,/ побе́ды на враги́ тезоимени́т лю́дем ве́рным явля́яся.</p>
<p>О́ком у́мным прови́дя бу́дущая,/ уче́ний пра́вых напо́лнил еси́ вся концы́:/ Еди́носущна Отцу́ Сы́на возвеща́я нам, А́риево неи́стовство потреби́л еси́,/ столп правосла́вныя ве́ры, честна́я твоя́ предложи́в исправле́ния.</p>
<p>
<red>Тро́ичен:</red>Чту и почита́ю Тро́ицу Неразде́льную, Треми́ ли́цы разделя́емую при́сно,/ соединя́емую же существо́м и Естество́м, я́ко Еди́но Нача́ло,/ Отца́, и Сы́на, и ду́ха Свята́го, все́ми держа́вно Влады́чествующую/ и вся соблюда́ющую, я́ко хо́щет.</p>
<p>
<red>Богоро́дичен:</red> Весь вопло́щся во утро́бе Твоей, Пречи́стая,/ Христо́с Бог без се́мене роди́ся:/ не стерпе́ бо Свои́х рук созда́ние зре́ти, от льсти́ваго му́чимо,/ прии́де рабо́зрачным о́бразом челове́ческий род изба́вити.</p>
<p>
<red>Катава́сия:</red>
<emphasis>Из утро́бы Ио́ну:</emphasis>
</p>
<p>
<red>Конда́к глас 3.</red>
</p>
<p>
<red>Подо́бен:</red> Де́ва днесь:</p>
<p>В Ми́рех, свя́те, священноде́йствитель показа́лся еси́,/ Христо́во бо, преподо́бне, Ева́нгелие испо́лнив,/ положи́л еси́ ду́шу твою́ о лю́дех твои́х/ и спасл еси́ непови́нныя от сме́рти./ Сего́ ра́ди освяти́лся еси́,/ я́ко вели́кий таи́нник Бо́жия благода́ти.</p>
<p>
<red>И́кос:</red>
</p>
<p>Воспои́м ны́не святи́теля пе́сньми,/ ми́рским лю́дем па́стыря и учи́теля,/ да моли́твами его́ просвети́мся:/ се бо яви́ся чист весь, нетле́нен ду́хом,/ Христу́ принося́ же́ртву непоро́чну, чи́сту, Бо́гу благоприя́тну,/ я́ко святи́тель, очище́н и душе́ю и те́лом,/ те́мже сый и́стинно Це́ркве предста́тель и побо́рник сея́,/ я́ко вели́кий таи́нник Бо́жия благода́ти.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Пещь, Спа́се, ороша́шеся,/ о́троцы же, лику́юще, поя́ху:/ отце́в Бо́же, благослове́н еси́.</emphasis>
</p>
<p>Высочайший Не́бо Тя одушевле́нное,/ черто́г же, Чи́стая, благода́тно окруже́н,/ златообра́зную порфи́ру и рай показа́.</p>
<p>Утверди́ ума́ моего́ враще́ние,/ помышле́ние мяте́жно укрепи́ на недви́жимом ка́мени/ покро́вом Твои́м, Ма́ти Де́во.</p>
<p>
<red>Ин</red>
</p>
<p>
<red>Ирмо́с:</red> О́бразу зла́тому, на поле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</p>
<p>О́строму искуше́нию впадо́х, лю́те пострека́емь,/ и ко врато́м а́да прибли́жихся, скорбьми́ поража́емь,/ спаси́ мя моли́твами твои́ми, блаже́нне, и возста́ви, пою́ща:/ благослове́н еси́, Бо́же оте́ц на́ших.</p>
<p>Незаходи́маго све́та невеще́ственными луча́ми облиста́емь,/ су́щия во тьме скорбе́й озло́бленныя исхи́ти/ и к просвеще́нию весе́лия наста́ви, пою́щия:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Моли́ Христа́, Сы́на Твоего́ и Бо́га, Де́во Богороди́тельнице,/ прода́нныя лю́тыми прегреше́ньми и ле́стьми змии́ными/ кро́вию Его́ честно́ю изба́вится, пою́щим:/ благослове́н еси́, Бо́же оте́ц на́ших.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троцы, благоче́стию совоспита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреди́ пла́мене стоя́ще, поя́ху:/ отце́в Бо́же, благослове́н еси́.</emphasis>
</p>
<p>Вся́ких лю́тых неду́г врач всеизря́днейший, о́тче Нико́лае, яви́вся,/ души́ мое́й не́мощь исцели́в, пода́ждь ми благоздра́вие вопи́ти:/ отце́в Бо́же, благослове́н еси́.</p>
<p>Изба́вив дре́вле воеводы от сме́рти, свя́те,/ и ты́я воздви́гл еси́ пе́ти и сла́вити Спа́са Христа́ с ве́рою те́плою, и́же и взыва́ху:/ отце́в Бо́же, благослове́н еси́.</p>
<p>Прему́дрости ча́ши прибли́жився та́инственно, устна́ми твои́ми, о́тче Нико́лае,/ ка́пли одожде́ния поче́рпл еси́,/ па́че ме́да и со́та, лю́дем повелева́я вопи́ти:/ отце́в Бо́же, благослове́н еси́.</p>
<p>
<red>Тро́ичен:</red>Тро́ице, Тя воспева́ем, Еди́нице Трисия́тельнейшая, Еди́носущная, О́тче, Сы́не и Ду́ше Святы́й,/ в Ни́хже вси крести́вшеся, воспева́ем:/ отце́в Бо́же, благослове́н еси́.</p>
<p>
<red>Богоро́дичен:</red> я́ко всех тварей вы́шши еси́, Богоро́дице,/ моли́ся Твоему́ Сы́ну и Бо́гу,/ изба́витися му́ки честву́ющим Тя вои́стинну и сла́вящим:/ отце́в Бо́же, благослове́н еси́.</p>
<p>
<red>Катава́сия:</red>
<emphasis>О́троцы благоче́стию совоспита́ни:</emphasis>
</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся веки.</emphasis>
</p>
<p>Я́ко одушевле́нный черто́г и вдохнове́нная червлени́ца,/ хлами́да червленоша́рная всех Царя́ яви́лася еси́, Де́во, и порфи́ра,/ из нея́же плоть сопросия́ Богочелове́ка Сло́ва.</p>
<p>Зачала́ еси́, Пречи́стая, всю тварь го́рстию содержа́щаго,/ я́ко Зижди́теля и Бо́га, неизрече́нно, непости́жно нас ра́ди по нам Челове́ка бы́вша/ и е́же бе не отступльша.</p>
<p>
<red>Ин</red>
</p>
<p>
<red>Ирмо́с:</red> В пещь о́гненную ко отроко́м еврейским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.
</p>
<p>Я́ко благ и сострада́телен во глубине́ напа́стей лю́те содержи́мыя свободи́, блаже́нне Нико́лае,/ от содержа́щих лю́тых, разреше́ние подая́ моли́твами твои́ми/ я́же ко Спа́су Христу́, священнотаи́нниче.</p>
<p>Та́иново́ждь су́щих па́че ума́,/ святы́х служи́тель и Небе́сных сый, Богому́дре,/ архиере́й же ве́рен, прегреше́ний оставле́ния проси́ от Спа́са на́шего, священноявле́нне.</p>
<p>
<red>Богоро́дичен:</red> Изнемога́ет мой ны́не ум, во глубину́ впад безче́стия,/ я́ко отвсю́ду разли́чными объя́т есмь злы́ми;/ но Ты, Де́во, исцели́, безстра́стия све́том одева́ющи.</p>
<p>
<red>Ин</red>
</p>
<p>
<red>Ирмо́с:</red>
<emphasis>Чу́да преесте́ственнаго/ росода́тельная изобрази́ пещь образ:/ не бо, я́же прия́т, пали́т ю́ныя,/ я́ко ниже́ огнь Божества́ — Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́си́т во вся ве́ки.</emphasis>
</p>
<p>Чи́ни патриа́рхов и апо́столов,/ и священному́чеников собо́ри, и проро́ков сосло́вие,/ весь собо́р по́стнический блажа́т Боже́ственное житие́ твое́,/ с ни́миже и мы вопие́м:/ да благослови́т тварь вся Го́спода и превозноси́т его́ во ве́ки.</p>
<p>Высоча́йший Всецарю́, вели́кодержа́вне,/ моли́твами преподо́бнаго па́стыря жи́знь умири́ всех, Сло́ве, христиа́н,/ побо́рствуя на ва́рвары, да Тебе́, Христу́, зове́м:/ да благослови́т тварь вся Го́спода и превозно́си́т во вся ве́ки.</p>
<p>Све́том просве́щся непристу́пным, о́тче,/ ду́ши су́щих в ско́рби озаря́еши,/ разоря́я всю мра́чную тьму напа́стей,/ облиста́в же весе́лием сердца́ на́ша./ И́миже далечесия́тельно просвеща́емы, вопие́м:/ да благослови́т тварь вся Го́спода и превозно́си́т во вся ве́ки.</p>
<p>
<red>Тро́ичен:</red>Живо́т и Животы́ и Еди́н и Три све́ты, Тро́ицу ве́рно воспева́ем,/ — оте́ческим после́дующе Боже́ственным и́стинно уче́нием,/ — Отца́, и Сы́на, и ду́ха Свята́го./ С ни́миже, благоче́ствующе, воспои́м:/ да благослови́т тварь вся Го́спода и превозно́си́т во вся ве́ки.</p>
<p>
<red>Богоро́дичен:</red> Чу́до странноле́пно купина́ о́браз прообрази́, Чи́стая Отрокови́це,/ горя́щи неопа́льна дре́вле на горе Сина́йстей,/ та́йну Рождества́ Твоего́ пропису́ющи:/ огнь бо, в Тя Божества́ всели́выйся, невре́дну Тя соблю́де́./ его́же воспева́ем во вся ве́ки.</p>
<p>
<red>Катава́сия:</red>Чу́да преесте́ственнаго:</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Живоприе́мный исто́чник приснотеку́щий,/ светоно́сный свети́льник благода́ти,/ храм одушевле́нный, сень Пречи́стую,/ Небесе́ и земли́ простра́ннейшую,/ Богоро́дицу, ве́рнии, велича́ем.</emphasis>
</p>
<p>Струю́ благода́ти Твоея́ источи́ ми,/ пла́менем злоключе́ний опаля́ему и лю́те истаява́ему,/ исто́чниче, благода́тно точа́щий,/ ро́ждшая реку́ благода́тей,/ из нея́же пия́й вжа́ждется никогда́же.</p>
<p>Я́ко Жениха́ Тя кра́сный черто́г,/ я́ко Влады́чню пала́ту одушевле́нну,/ я́ко порфи́ру всезлату́ю,/ я́ко красне́йшее оби́телище Христо́во,/ Влады́чице всех, умоля́ющаго Тя спаси́ мя.</p>
<p>
<red>Ин</red>
</p>
<p>
<red>Ирмо́с:</red> Безнача́льна Роди́теля Сын, Бог и Госпо́дьу/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</p>
<p>Свеща́ми благода́ти, Богому́дре, просвеща́емь,/ и свети́льник благоче́стия я́ве был еси́,/ су́щия в напа́стех спа́саеши,/ и су́щия во глубине́</p>
<p>И́же в рай сла́дости ны́не водворя́йся/ и неизрече́нную сла́ву я́сно зря,/ от Небе́сных круг певцы́ твоя́ назира́еши,/ от страсте́й избавля́я, Богоно́се всеблаже́нне.</p>
<p>
<red>Богоро́дичен:</red> Прему́дрость, и Си́лу, и Сло́во  ипоста́сное О́тчее,/ Богома́ти Чи́стая, родила́ еси́,/ от Твои́х Пречи́стых крове́й свой храм прии́мшую/ и сему́ по соеди́нению соедини́вшую неразде́льно.</p>
<p>
<red>Ин</red>
</p>
<p>
<red>Ирмо́с:</red>
<emphasis>Та́инство стра́нное ви́жу и пресла́вное:/ Не́бо — верте́п; престо́л Херуви́мский — Де́ву;/ я́сли — вмести́лище,/ в ни́хже возлеже́ Невмести́мый — Христо́с Бог,/ его́же, воспева́юще, велича́ем.</emphasis>
</p>
<p>Ликовству́ем духо́вно, вси празднолю́бцы,/ Небеса́, весели́теся, горы́ же и хо́лми,/ це́ркви, и дев ли́цы, и по́стников све́тлость,/ в па́мяти всеблаже́ннаго, в не́йже, соше́дшеся, Спа́са велича́ем.</p>
<p>Да пою́т пе́сньми непреста́нно вси концы́,/ похва́льными венцы́ верх Никола́я украша́юще я́ве,/ уго́дника Христа́ Бо́га,/ его́же моли́твами от страсте́й же и бед да изба́вимся.</p>
<p>Я́ко досто́йное приими́ пе́ние, Нико́лае, ма́лаго труда́ сего́,/ я́коже Христо́с прия́т вдовы́ два ле́пта./ Не возгнуша́йся окая́ннаго страстьми́,/ не гордя́ся бо, треблаже́нне, дерзну́х.</p>
<p>
<red>Тро́ичен: </red>Соединя́ется Единосу́щною Во́лею Тро́ица,/ разделя́ется же па́ки Ли́чно неразде́льне,/ соблюда́ющи Держа́ву при́сно,/ Оте́ц, Сын и Дух Живы́й,/ Еди́н Триипоста́сный Бог, его́же велича́ем.</p>
<p>
<red>Богоро́дичен:</red> Потреби́ся всяка печа́ль Рождество́м Твои́м,/ и отъя́т Госпо́дь рыда́ние, и плач, и вся́ку слезу/ от вся́каго лица́ земноро́дных, Чи́стая Богоро́дице Неискусобра́чная./ О Тебе́ и мы долги исполня́ем.</p>
<p>
<red>Катава́сия:</red>
<emphasis>Та́инство стра́нное:</emphasis>
</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Вели́каго архипа́стыря и иера́рха вси,/ председа́теля Мирлики́йскаго Никола́я восхва́лим:/ мно́ги бо му́жи спасе́, непра́ведно умре́ти иму́щия,/ и царю́ явля́ется со Авла́вием во сне,/ реша́ непра́ведный суд.</p>
<p>
<red>Сла́ва:</red>
</p>
<p>Вельми́ тя просла́ви в чудесе́х Госпо́дь/ и жи́ва и по конце́, иера́рше Нико́лае:/ кто бо от любве́ ве́ры то́кмо свято́е твое́ и́мя призове́т и не а́бие услы́шан,/ те́пла тя предста́теля обрета́ет.</p>
<p>
<red>И ны́не, Богоро́дичен:</red>
</p>
<p>Му́дрость  ипоста́сную, и Сло́во пресу́щественное,/ и Врача́ всех Христа́ ро́ждши, Де́во,/ гное́ния и я́звы души́ мое́й исцели́ лю́тыя и многовре́менныя/ и се́рдца моего́ стра́стная помышле́ния умертви́.</p>
<p>
<red>На хвали́тех стихи́ры, на 6, глас 1.</red>
</p>
<p>
<red>Самогла</red>́
<red>сны:</red></p>
<p>Воззрев неукло́нно на высоту́ ра́зума/ и узре́в  нея́вленно прему́дрости глубину́,/ твои́ми уче́ньми мир обогати́л еси́, о́тче./ О нас при́сно моли́ся Христу́, святи́телю Нико́лае.</p>
<p>Челове́че Бо́жий, и ве́рный уго́дниче,/ и строи́телю того́ та́ин, и му́жу жела́ний духо́вных,/ сто́лпе одушевле́нный, и вдохнове́нный образ,/ я́ко Боже́ственное бо сокро́вище, тя Ми́рская Це́рковь, чудя́щися, прия́ла есть/ и моли́твенника о душа́х на́ших.</p>
<p>
<red>И́ны стихи́ры, глас то́йже.</red>
</p>
<p>
<red>Подо́бен:</red> Небе́сных чино́в:</p>
<p>Церко́вныя цве́ты облета́я,/ я́коже птене́ц Вы́шняго гнезда́ А́нгельскаго,/ Нико́лае треблаже́нне,/ зове́ши при́сно к Бо́гу о всех нас,/ и́же в ну́ждных бе́дах и искуше́ниих,/ и избавля́еши моли́твами твои́ми.</p>
<p>Свяще́нныя оде́жды красоту́/ де́ятельными соде́лал еси́ доброде́тельми светле́йшую,/ о́тче Богоно́се./ Те́мже нам священноде́йствуеши ди́вная,/ сла́вных чудес священноде́телю,/ лю́тых избавля́я ны.</p>
<p>Неви́димых добро́ты проходя́,/ стра́шную о́ну разуме́л еси́/ сла́ву святы́х, свя́те./ Те́мже нам Небе́сная словеса́/ присноживо́тных о́нех виде́ний явля́еши,/ свяще́ннейший о́тче.</p>
<p>Я́ко во сне предста́л еси́ благочести́вому царю́/ и у́зники, о́тче, от сме́рти изба́вил еси́;/ моли́ся непреста́нно,/ я́ко да и ны́не моли́твами твои́ми/ изба́вимся от искуше́ний, и бед, и боле́зней,/ досто́йно благохваля́щии тя.</p>
<p>
<red>Сла́ва, глас 5:</red>
</p>
<p>Воструби́м трубо́ю пе́сней,/ взыгра́ем пра́зднственная/ и ликовству́ем, ра́дующеся,/ в моле́бное торжество́ Богоно́снаго отца́./ Лю́дие да стеку́тся/ и и́же со́нным стра́шным явле́нием царя́ препира́юща/ непови́нно держи́мыя три отпусти́ти воево́ды, да воспою́т./ Па́стырие и учи́телие,/ До́браго Па́стыря подобноревни́тельна па́стыря, соше́дшеся, восхва́лим,/ и́же в неду́зех врача́,/ и и́же в беда́х изба́вителя,/ гре́шнии засту́пника,/ ни́щии сокро́вище/ и и́же в ско́рбех уте́шителя,/ спу́тника путеше́ствующии,/ на мо́ри су́щии прави́теля/ и вси везде́ те́пле предваря́юща,/ вели́каго святи́теля восхваля́юще, си́це рцем:/ пресвяты́й Нико́лае,/ предвари́, и изба́ви ны от настоя́щия беды́,/ и спаси́ ста́до твое́ моли́твами твои́ми.</p>
<p>
<red>И ны́не, Богоро́дичен, самоподо́бен.</red>
</p>
<p>
<red>Творе́ние Патриа́рха Ге́рмана:</red>
</p>
<p>Воструби́м трубо́ю пе́сней:/ прини́кши бо свы́ше, Всецари́ца Ма́ти Де́ва/ благослове́ньми венча́вает воспева́ющия Ю. Лю́дие да стеку́тся/ и Цари́це да воспле́щут в пе́снех, Царя́ ро́ждшей,/ и́же сме́ртию держи́мыя пе́рвее/ разреши́ти человеколю́бно благоволи́вшаго;/ па́стырие и учи́телие,/ До́браго Па́стыря Пречи́стую Ма́терь, соше́дшеся, восхва́лим./ Све́щник златоза́рный, светоно́сный о́блак,/ Небе́с простра́ннейшую, одушевле́нный киво́т,/ огнезра́чный Влады́чень престо́л,/ манноприе́мную злату́ю ста́мну,/ затворе́нную Сло́ва дверь,/ всех христиа́н прибе́жище,/ пе́сньми Богогла́сными похваля́юще, си́це рцем:/ пала́то Сло́ва,/ сподо́би смире́нных нас небе́снаго Ца́рствия:/ ничто́же бо невозмо́жно хода́тайству Твоему́.</p>
<p>
<red>Славосло́вие вели́кое. И отпу́ст. Дае́тся же и еле́й бра́тии от канди́ла свята́го, и час 1.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, 1-го, песнь 3-я и 2-го кано́на песнь 6-я. Проки́мен, глас 7:</red> Возвесели́тся пра́ведник о Го́споде/ и упова́ет на него́.
<red>Стих:</red>
У слы́ши, Бо́же, глас мой:
<red>Апо́стол к Евре́ем, зачало 335.</red>
Аллилу́ия,
<red>глас 4:</red>
Свяще́нницы Твои́ облеку́тся в пра́вду:
<red>Ева́нгелие от Луки́, зачало 24. Прича́стен:</red>
В па́мять ве́чную:</p>
</section>
