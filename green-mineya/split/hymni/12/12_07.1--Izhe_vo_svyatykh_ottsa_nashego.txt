<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Амвро́сия, епи́скопа Медиола́нскаго</p>
</title>
<p>
<red>Аллилу́ия или́ тропа́рь.</red>
</p>
<p>
<red>На</red> Го́споди, воззва́х:
<red>стихи́ры Амвро́сия, глас 1.</red></p>
<p>
<red>Подо́бен:</red> Небе́сных чино́в:</p>
<p>Влады́чества престо́л украша́я доброде́тельми,/ от вдохнове́ния Боже́ственна/ свяще́ннонача́лие подо́бне прия́л еси́;/ те́мже ве́рен строи́тель благода́ти/ во обои́х, Амвро́сие, быв,/ сугуб вене́ц насле́довал еси́.</p>
<p>В воздержа́нии, и боле́знех, и во бде́ниих мно́зех,/ и моли́твах спротяже́нных/ ду́шу и те́ло очи́стил еси́, Богому́дре,/ сосу́д про́чее избра́н яви́вся Христу́ Бо́гу,/ апо́столом ра́вен я́влься,/ восприя́л еси́ дарова́ния.                                                                    о</p>
<p>Благочести́ваго царя́, согреши́вша иногда́,/ я́ко Дави́да Нафа́н, дерзнове́нием обличи́л еси́,/ Амвро́сие всеблаже́нне, сего́ я́ве отлуче́нию подложи́л еси́/ и, покая́нием наказа́в Боголе́пно,/ сочи́слил еси́ па́стве твое́й.</p>
<p>
<red>И́ны стихи́ры Богоро́дицы, глас и подо́бен то́йже: (А́ще</red> Аллилу́ия:
<red> си́и стихи́ры пою́тся пре́жде.)</red></p>
<p>Жезло́м Твоего́ предста́тельства,/ Богороди́тельнице Чи́стая,/ звери́ныя стра́сти окая́нныя души́ мое́й отжени́/ и, отвсю́ду ми́рно к жи́зни мя управля́ющи,/ свято́му ста́ду/ избра́нных Твои́х ове́ц причти́.</p>
<p>Я́ко по́мощница Ты еси́ безпо́мощных челове́ков,/ я́ко наде́жда еси́ всех ненаде́жных,/ реше́ние, Богоро́дице, в лю́тых/ и по́мощь мне бу́ди,/ грехо́в и бед, я́ко ми́лостива,/ избавля́ющи мя, Пречи́стая.</p>
<p>Всегуби́тельных страсте́й мои́х огнепа́льная стремле́ния/ росо́ю Боже́ственною,/ во́льным одожде́нием твои́м угаси́, Де́во;/ да и аз, я́коже о́троцы,/ Бо́га, из Тебе́ рожде́ннаго, благода́рю/ и сла́влю и бла́гословлю благода́ть твою́, Влады́чице.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Нра́вом гнилы́м попо́лзся, ниц лежу́/ и к Твое́й, Де́во, притека́ю тишине́,/ от бу́ри сопроти́вныя/ и искуше́ний многообра́зных мя изба́ви,/ да пою́ твою́ благода́ть непреста́нно,/ Богоро́дице Ма́ти, Присноде́во.</p>
<p>
<red>Крестобогоро́дичен. Подо́бен то́йже:</red>
</p>
<p>У Креста́ предстоя́щи Сы́на и Бо́га Твоего́/ и долготерпе́ние того́ смотря́ющи,/ глаго́лаше, пла́чущи, Ма́ти Чи́стая:/ увы́ Мне, Ча́до Сладча́йшее,/ что сия́ стра́ждеши непра́ведно, Сло́ве Бо́жий,/ да спасе́ши челове́чество.</p>
<p>
<red>На стихо́вне стихи́ры Окто́иха.</red>
</p>
<p>
<red>Тропа́рь, глас 4:</red>
</p>
<p>Пра́вило ве́ры и о́браз кро́тости,/ воздержа́ния учи́теля/ яви́ тя ста́ду твоему́/ я́же веще́й и́стина./ Сего́ ра́ди стяжа́л еси́ смире́нием высо́кая,/ нището́ю бога́тая,/ о́тче Амвро́сие,/ моли́ Христа́ Бо́га,/ спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>Оба кано́на Окто́иха. И свята́го кано́н на 4, глас 4, его́же краегране́сие:</red>  Всевели́каго Амвро́сия восхвалю́.
<red>Творе́ние Ио́сифово.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зными Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Боже́ственными светоли́тии, преподо́бне, облиста́емь,/ све́тлое, и светоно́сное, и свято́е твое́ успе́ние/ благоче́стно чту́щия твои́ми моли́твами просвети́.</p>
<p>Сло́во Бо́жие прему́дрости тебе́ сло́во дарова́,/ укра́шенное зна́нием и́стинным, иера́рше Амвро́сие,/ ерети́чествующих безслове́сное отража́я зломы́слие.</p>
<p>Ума́ твоего́ зри́тельное, пребога́те,/ предочи́стив от стра́стныя мглы,/ прия́тно чи́стых блиста́ний Всесвята́го ду́ха соде́лал еси́, всеблаже́нне.</p>
<p>Всему́дрыми и свяще́нными твои́ми догма́ты/ ариему́дрственную отгна́в па́губу,/ я́ко па́стырь, на зла́це упасл еси́ Правосла́вия, всему́дре,/ слове́сныя твоя́ ве́рою о́вцы.</p>
<p>
<red>Богоро́дичен:</red> Безсе́менно О́тчею во́лею от Боже́ственнаго ду́ха Бо́жия/ зачала́ еси́ Сы́на и пло́тию родила́ еси́,/ из Отца́ безма́терня и нас ра́ди из Тебе́ безо́тча.</p>
<p>
<red>Песнь 3</red>
</p>
<p>
<red>Ирмо́с:</red> Не му́дростию, и си́лою, и бога́тством хва́лимся,/ но Тобо́ю, О́тчею ипоста́сною му́дростию, Христе́:/ несть бо свят, па́че Тебе́, Человеколю́бче.</p>
<p>Велича́йшу благода́ть от Бо́га прие́м и си́лу,/ твои́м чу́вственным прикоснове́нием разли́чныя стра́сти, о́тче Амвро́сие, исцеля́л еси́ приходя́щих к тебе́.</p>
<p>Науче́н, я́ко иера́рх Боже́ственный, преподо́бне,/ вся́кое разуме́ние Писа́ния/ неве́дущим, о́тче Амвро́сие, неудобопости́жная я́ве уясни́л еси́.</p>
<p>Тебе́, му́дростию духо́вною сия́ющу,/ несмы́сленно прибли́житися де́рзостно скверне́йшую устре́мльшуюся/ скоре́йше умертви́л еси́ Боже́ственным приглаго́ланием.</p>
<p>
<red>Богоро́дичен:</red> Род челове́ческий обнови́ла еси́/ Еди́на, ро́ждши естества́ на́шего Соде́теля же и Го́спода,/ те́мже Тя сла́вим, Богора́дованная.</p>
<p>Ин
<red>Конда́к, глас</red>
8.</p>
<p>
<red>Подо́бен:</red> Взбра́нной:</p>
<p>Изря́дно сло́во жи́зни стяжа́в, о́тче му́дре,/ не усумнеся высоты́ ца́рския, богонаказа́тельне царя́ обличи́ и уму́дрив./ Тем па́че че́стне почте́ся и люде́й свои́х па́ству к Бо́гу наста́ви./ Сего́ ра́ди зове́м ти:/ ра́дуйся, Амвро́сие преди́вне.</p>
<p>
<red>Седа́лен, глас 8</red>
</p>
<p>
<red>Подо́бен:</red> Прему́дрости:</p>
<p>Проро́ка Илию ревнообразу́я и Иоа́нна та́кожде Крести́теля,/ му́жески обличи́л еси́ царя́ беззако́нновавша, иера́рше;/ Престо́л Боже́ственне украси́л еси́ и чуде́с мно́жеством мир обогати́л еси́./ Те́мже, и Боже́ственными Писа́нии науче́н, ве́рныя утверди́л еси́/ и неве́рныя обрати́л еси́, иера́рше Амвро́сие,/ моли́ Христа́ Бо́га прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Помышле́ньми поползо́хся лука́выми, во глубину́ впадо́х грехо́вную/ и, стеня, взыва́ю Ти от се́рдца, Пречи́стая:/ на мне удиви́ бога́тую ми́лость,/ и Твоего́ милосе́рдия неизме́рнуто пучи́ну,/ и щедро́т Твои́х неизче́тное бога́тство,/ и даждь ми покая́ние и прегреше́ний проще́ние, да любо́вию взыва́ю Тебе́:/ моли́ Христа́ Бо́га прегреше́ний оставле́ние дарова́ти ми:/ Тя бо наде́жду име́ю, раб Твой.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи,и, го́рько рыда́ющи, вопия́ше:/ мир у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Любве ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis>
</p>
<p>Иера́рх показа́лся еси́,/ пома́зався ми́ром свяще́нства, соверша́я свяще́нники,/ всем спаси́тельное да́руя очище́ние.</p>
<p>Соблю́л еси́ па́ству твою́/ от вся́каго вреда проти́вных, блаже́нне,/ и А́риеву лесть всю омрачи́л еси́ сия́нием слове́с твои́х.</p>
<p>Ду́ха си́лою огражде́н,/ лука́выя отгоня́еши зло́бы, всеблаже́нне, ду́хи,/ не терпя́щия твоего́ запреще́ния.</p>
<p>
<red>Богоро́дичен:</red> Вся во́лею соде́тельствовавый, соде́тельствуется хотя́ от чи́стых Твои́х крове́й,/ спаса́я ве́дущия Тя, Чи́стую Богома́терь.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Ум, сия́ющ Све́том невеще́ственным, стяжа́в,/ облиста́л еси́ врачева́ний и чуде́с зари́, Амвро́сие блаже́нне.</p>
<p>Воздви́гл еси́ тебе́ сама́го свяще́нное жили́ще ду́ха,/ разори́л еси́ хра́мы и́дольския, Амвро́сие Богодохнове́нне.</p>
<p>Велича́йших доброде́телей светозаре́нием сия́юща,/ постыде́шася ца́рие тебе́/ и преде́ла язы́ка твоего́ не поколеба́ша.</p>
<p>
<red>Богоро́дичен:</red> Хоте́нием все му́дре соде́ловая,/ хотя́ обнови́ти челове́ки, Де́во,/ в твою́ утро́бу всели́ся.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Рим твоя́ честна́я благохва́лит исправле́ния:/ я́ко бо звезда́ светови́дна,/ всю́ду лучи́ чуде́с твои́х, иера́рше, испусти́л еси́, ве́рно удивля́емь.</p>
<p>У́треневав ко Христу́, та́мо су́щими светлостьми́и озари́лся еси́ бога́тно,/ и Све́та напо́лнился еси́ Боже́ственнейша,/ и просвеща́вши ве́рно чту́щия тя всегда́.</p>
<p>Те́ло и ду́шу твою́ Бо́гу освяти́в,/ и прия́тно соде́лал еси́ дарова́ний, о́тче, твое́ се́рдце,/ непреста́нно вне́млющее сла́дкому жела́нию.</p>
<p>
<red>Богоро́дичен:</red> Исцели́ души́ моея́, Де́во, я́звы,/ осене́нием Твои́м Боже́ственным/ и ум мой просвети́,/ омраче́нный ле́ностию и зло́бою врага́ борца́.</p>
<p>
<red>Конда́к, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Боже́ственными догма́ты облиста́я,/ помрачи́л еси́ А́риеву пре́лесть, священнотаи́нниче и па́стырю Амвро́сие;/ чудоде́йствуя же си́лою ду́ха,/ стра́сти разли́чныя я́ве исцели́л еси́, о́тче преподо́бне,/ Христа́ Бо́га моли́ спасти́ся душа́м на́шим.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Боже́ственное веща́ние твои́х догма́тов, о́тче всему́дре,/ я́коже мо́лния, про́йде всю зе́млю/ и чуде́с показа́ньми, я́ко свет, облиста́,/ я́же во мра́це се́рдца́ просвеща́ющее.</p>
<p>Законоположе́нием Спа́са ты после́дуя, о́тче,/ да́нный тебе́ тала́нт, я́ко раб блажа́йший, тщательно умногосугуби́л еси́,/ Влады́чния сподо́бляемь ра́дости.</p>
<p>Изостри́в Богосло́вный твой ум,/ струй свяще́нных догма́тов, я́ко реку́, испусти́л еси́,/ напоя́я ве́рных исполне́ние, священнотаи́нниче о́тче Амвро́сие.</p>
<p>
<red>Богоро́дичен:</red> Се, Де́во, во утро́бе Твое́й зачала́ еси́ Сло́во, Отцу́ собезнача́льно,/ и пло́тию породила́ еси́ да́рующее всем воззва́ние,/ су́щим из Ада́ма па́дшим, Всенепоро́чная.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ру́це распросте́р, Дани́ил/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Умертви́в уды и ме́ртво плотско́е мудрова́ние соде́лав,/ ду́шу оживи́л еси́, преподо́бне,/ и исто́чник чуде́с источи́л еси́ умерщвле́нным от страсте́й,/ жи́знь подаю́щи вопию́щим:/ благослови́те, вся дела́ Госпо́дня, Го́спода.</p>
<p>Уве́дел еси́ преставле́ние, му́дре, е́же от телесе́, Боже́ственным Ду́хом,/ проро́чески бо сие́ су́щим с тобо́ю сказа́л еси́/ и ра́достно на Небеса́, вопия́, восте́кл еси́:/ благослови́те, вся дела́ Госпо́дня, Го́спода.</p>
<p>Те́ло, и се́рдце, и ум предочи́стив от страсте́й смеше́ния,/ огнено́сну лучу́ свы́ше прия́л еси́ ду́ха,/ я́коже Боже́ственнии ученицы́, вопия́, Амвро́сие:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Яви́лася еси́ превы́шши Небе́с, Бо́га Небе́снаго поро́ждши,/ земна́я, Пречи́стая, Небе́сным совоку́пльшаго/ и позна́ние Свое́ всем подаю́щаго, вопию́щим:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Ви́дел еси́, во изступле́нии быв,/ ве́чныя святы́м, о́тче, лежа́щия по́чести;/ к ни́мже преше́л еси́, восприе́м твои́х трудо́в, сла́вне, воздая́ния, веселя́ся.</p>
<p>Я́ко грозд зрел, Богому́дре,/ в точи́лех Го́рних досто́йно сокро́вищствовался еси́,/ источа́я безсме́ртия вино́, Амвро́сие,/ и врачева́ний дарова́ния благоче́стно к тебе́ притека́ющим.</p>
<p>Тя, зла́тозарный о́тче, Боже́ственнаго ду́ха свети́льник,/ свет благочести́вых уче́ний и врачева́ний лучу́ испуща́ющ/ и ве́рныя просвеща́ющ, велегла́сно ублажа́ем.</p>
<p>Днесве́тлую тя звезду́ Це́рковь стяжа́вши,/ тьмы избега́ет вся́кия, всеблаже́нне, льсти/ и, светлостьми́и свяще́нных твои́х догма́тов озаря́ема, блажи́т тя.</p>
<p>
<red>Богоро́дичен:</red> Глас Тебе́ вопие́м, Де́во, ра́достне Арха́нгелов:/ ра́дуйся, прокля́тства разреше́ние лю́тых всех;/ ра́дуйся, избавле́ние,/ земны́я обожи́вшая па́че ума́ Рождество́м Твои́м.</p>
</section>
