<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Анто́ния Си́йскаго</p>
</title>
<p>
<red>НА МАЛОЙ ВЕЧЕ́РНИ</red>
</p>
<p>
<red>Стихи́ры, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>Жела́я улучи́ти, Анто́ние блаже́нне, Небе́сную добро́ту,/ земна́я вся премину́л еси́/ и, я́ко безпло́тен, по́двизався в маловре́менней жи́зни сей,/ мы́сленныя враги́ кре́пко победи́л еси́ и му́жески,/ име́я посо́бие ору́жие непобеди́мое,/ ра́дуяся, восте́кл еси́ к присножела́емому тебе́ блаже́нству./ Те́мже моли́ся/ дарова́ти душа́м на́шим/ мир и ве́лию ми́лость.</p>
<p>Мирска́го пристра́стия возгнуша́вся,/ су́щая ми́ра, я́ко не су́щая, вмени́л еси́/ и, сего́ ра́ди от всех упраздни́вся,/ безмо́лвно жи́ти избра́л еси́,/ несму́тным умо́м и немяте́жным се́рдцем вы́ну служа́ Бо́гу,/ отону́дуже и сосу́д Свята́го ду́ха обре́лся еси́/ чистоты́ ра́ди души́ твоея́,/ ему́же моли́ся/ поми́ловати ду́ши на́ша.</p>
<p>Боже́ственныя ра́дости и весе́лия духо́внаго/ испо́лнена яви́ся светоно́сная твоя́ па́мять, о́тче Анто́ние,/ отону́дуже духо́вная твоя́ чада,/ ра́достне соше́дшеся, све́тло пра́зднуем,/ Боголе́пну сла́ву воздаю́ще/ прославля́ющему тя Бо́гу,/ ве́дущему прославля́ти святы́я Своя́ уго́дники,/ ему́же моли́ся/ спасти́ ду́ши на́ша.</p>
<p>
<red>Сла́ва, глас 8:</red>
</p>
<p>Прииди́те, отцы и бра́тия,/ честно́е мона́шеское собра́ние,/ днесь, обстоя́ще, всечестну́ю ико́ну любе́знаго отца́/ благоче́стне лобза́ем/ и, ра́достно пою́ще псало́мская пе́ния,/ во усте́х иму́ще духо́вная словеса́,/ любо́вию принесе́м ему́,/ я́ко вои́стинну мона́шескому удобре́нию и преподо́бных сожи́телю./ И све́тло всепра́зднственная сотворя́юще, си́це рцем:/ ра́дуйся, свети́льниче многосве́тлый,/ возводя́ ко Христу́ мона́хов мно́жество;/ ра́дуйся, похвало́ на́ша и утвержде́ние/ и всем ве́рным благоути́шное приста́нище спасе́ния,/ боля́щих цели́телю,/ Анто́ние, всечестны́й о́тче наш,/ не оста́ви нас си́рых,/ но пребу́ди с на́ми, ча́ды твои́ми, я́коже обеща́лся еси́,/ и не преста́й моля́ся Пресвяте́й Тро́ице,/ я́ко да ми́лостива бу́дет нам о гресе́х на́ших/ и спасе́т ду́ши на́ша.</p>
<p>
<red>И ны́не, Богоро́дичен: </red>Влады́чице, приими́ моли́твы:</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Пи́щи ра́йския наслади́тися возжеле́л еси́,/ гла́дом и жа́ждею иста́ил еси́ плоть твою́/ и, сла́вою от Бо́га венча́н бы́ти восхоте́в,/ земну́ю сла́ву преоби́дел еси́;/ от него́же и просла́вился еси́, всеблаже́нне.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Любо́вию Бо́жиею укре́плься, блаже́нне Анто́ние,/ жела́ние пло́ти умертви́л еси́;/ душе́вное же о́ко от помы́сленных прило́г/ свобо́дно к Бо́гу возве́л еси́/ и всего́ себе́ чи́ста предста́вил еси́ Бо́гу.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Свети́ло вели́кое яви́ся нам днесь/ свята́я твоя́ па́мять, преподо́бне Анто́ние,/ мир весь просвеща́ющи заря́ми/ изря́дных чуде́с твои́х,/ любо́вию пра́зднующим исцеле́ния неоску́дно подава́ющи.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Го́рнии Тя ли́цы,/ Богоро́дице Де́во,/ пою́т с до́льными,/ славосло́вяще непреста́нно/ Рождество́ Твое́ Пречи́стое.</p>
<p>
<emphasis>
<red>Тропа́рь пи́сан на вели́цей вече́рни.</red>
</emphasis>
</p>
<p>
<red>Сла́ва, и ны́не, Богоро́дичен:</red> Гаврии́лу веща́вшу:</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>Пое́м:</red> Блаже́н муж:
<red>1-й антифо́н. На</red>
Го́споди, воззва́х:
<red>стихи́ры, глас 6.</red></p>
<p>
<red>Подо́бен:</red> Все отло́жше:</p>
<p>Вся оста́вил еси́,/ к Небе́сным возложи́в ум твой,/ Христа́ Еди́наго в след ходи́ти возлюби́л еси́./ Сего́ ра́ди безмо́лвно жи́ти взыскал еси́,/ уклони́вся в пусты́ню,/ в не́и́же по́двиза́вся,/ житие́ а́нгельское притяжа́л еси́,/ к боре́нию льсти́ваго посто́м и моли́твами вооружи́в себе́,/ искуше́ния мно́га́ претерпе́л еси́,/ и венцы́ нетле́нными обогати́лся еси́./ Благода́ть прие́м от Бо́га,/ исцеля́еши неду́ги разли́чныя,/ тем Пресвято́му Ду́ху, Анто́ние преподо́бне, моли́ся/ поми́ловатися душа́м на́шим.</p>
<p>Весь освяще́н,/ Богоно́сец показа́лся еси́,/ дре́вняго челове́ка совле́кся с по́хотъми́,/ и во Христа́ вои́стинну обле́к себе́,/ духо́вную хра́мину нерукотворе́нную назда́л еси́,/ положи́в основа́ние доброде́телей,/ к высоте́ безстра́стия дости́гл еси́,/ ума́ высо́кое смире́нием возве́л еси́ Бо́гу,/ от него́же зна́ния глубо́кое восприя́л еси́/ проразумева́ти бу́дущая, я́ко настоя́щая,/ и ума́ сокрове́нная челове́ком предглаго́лати./ И ны́не Пресвяте́й Тро́ице, блаже́нне, моли́ся/ о душа́х на́ших.</p>
<p>Зре́ти жела́я мы́сленную добро́ту,/ чу́вственная вся премину́л еси́,/ в слеза́х и воздыха́ниих живя́ дни своя́,/ огорчева́л еси́ плоть твою́ всено́щными бде́нии и ча́стыми коленопреклоне́нии./ И сего́ ра́ди всяк вид доброде́телей проходи́л еси́,/ немощна́я ополче́ния вра́жия обличи́в,/ кре́пкодуш­ным терпе́нием,/ мно́гоболе́зненным страда́нием к неболе́зненным дости́гл еси́,/ иде́же Свет невече́рний/ и А́нгел ликостоя́ние./ С ни́миже, преподо́бне, Христу́ со дерзнове́нием моли́ся/ о спасе́нии душ на́ших.</p>
<p>
<red>Ины стихи́ры, глас 4.</red>
</p>
<p>
<red>Подо́бен:</red> Зва́нный свы́ше:</p>
<p>Егда́ Боже́ственное раче́ние/ на́йде на тя, пребога́те,/ тогда́ тяжесть ми́ра от души́ твоея́ отри́нув,/ ве́трило ума́ я́ко легко́ к Бо́гу впери́л еси́,/ кора́бль твой направля́я в ти́хое приста́нище,/ иде́же и сподо́бился еси́ свята́го о́браза мона́шескаго благоукраше́ния,/ и та́мо учи́телем твои́м наставля́емь,/ о́бразы благоче́стия сия́я,/ благи́ми нра́вы украша́лся,/ свяще́нства, я́ко сосу́д избра́н, сподо́бился еси́./ Тем Христу́ Бо́гу моли́ся/ спасти́ и просвети́ти ду́ши на́ша.</p>
<p>Егда́ любо́вь Бо́жия/ двиза́шеся в се́рдцы твое́м, преблаже́нне,/ тогда́ ми́ра сего́ суету́/ и пре́лестное мудрова́ние в ничто́же вмени́л еси́;/ в пусты́ню пресели́вся,/ и в ней, я́ко безпло́тен,/ до́брым по́двигом подвиза́вся,/ неви́димых враго́в ополче́ния/ терпе́нием твои́м вся победи́л еси́./ Но, ему́же от ю́ности твоей послужи́л еси́,/ Христу́ Бо́гу моли́ся/ спасти́ и просвети́ти ду́ши на́ша.</p>
<p>Егда́ Боже́ственным манове́нием/ показа́ннаго тебе́ в ви́дении узре́в,/ кре́стным зна́мением вооружа́юща тебе́,/ тогда́, преподо́бне Анто́ние,/ и ты, кресто́м вооружи́в себе́,/ вседу́шно Христу́ после́довал еси́/ и, того́ любо́вию прости́рался,/ кро́тость и незло́бие стяжа́л еси́./ Тем и кро́тких зе́млю насле́довал еси́,/ отону́дуже исто́чник целе́ний пролива́еши приходя́щим ти с ве́рою,/ Пресвяте́й Тро́ице моля́ся,/ ю́же моли́/ спасти́ и просвети́ти ду́ши́ на́ша.</p>
<p>
<red>Сла́ва, глас 8:</red>
</p>
<p>Преподо́бне о́тче Богоблаже́нне Анто́ние,/ жесто́кое твое́ житие́ и труды́, я́же по Бо́гу,/ в безмо́лвием сем уеди́нении, я́ко прия́то быстъ Бо́гу;/ тогда́ вседе́йствием Пресвята́го ду́ха/ стез́ями пра́выми исправля́л еси́ жи́знь твою́,/ и́миже дости́гл еси́/ обрести́ Богода́нен дар светоле́пный,/ свяще́нную мзду́ трудо́в твои́х прему́дрое сниска́ние,/ пречу́дный о́браз Еди́носущныя Тро́ицы:/ к Не́йже хода́тайствы твои́ми моли́твенными,/ душе́вным о́ком взира́я к Бо́жеству Трисве́тлому,/ заря́ми чуде́с, па́че со́лнца, весь мир озари́л еси́,/ тьму де́монов дале́че прогоня́я./ Днесь же и по твое́м преста́влении/ Бо́гу хотя́щу наипа́че просла́вити тя,/ оби́льна исцеле́ния источа́ет с ве́рою приходя́щим к цельбоно́сному твоему́ гро́бу,/ благоуха́ние подая́ Пресвята́го ду́ха./ Те́мже, я́ко име́я дерзнове́ние,/ приле́жно моли́ся Пресвяте́й Тро́ице/ Це́рквам единомышле́ние/ и правосла́вному наро́ду на́шему здра́вие неоску́дное дарова́ти/ и на враги́ кре́пкое одоле́ние/ и спасе́ние испроси́ти душа́м на́шим.</p>
<p>
<red>И ны́не. Богоро́дичен:</red> Царь Небе́сный:</p>
<p>
<red>Вход, проки́мен дне, чтения 3
<emphasis>(зри день 5-й)</emphasis></red>
</p>
<p>
<red>На лити́и стихи́ры, самогла́сны, глас 2:</red>
</p>
<p>Стезе́ю при́сноживо́тною при́сно ходи́ти возжеле́л еси́/ бу́дущия ра́ди о́ныя присноблаже́нныя сла́вы;/ того́ ра́ди, в пусты́нях пребыва́я, служи́л еси́ Бо́гу,/ подо́бяся свети́лу о́ному, Вели́кому Анто́нию;/ я́коже бо он, Вели́кий,/ в пусты́нях еги́петских безмо́лвия ра́ди всели́ся,/ та́коже и ты, всеблаже́нне,/ душе́внаго ра́ди безмо́лвия/ теле́сная чу́вства во вну́тренних пусты́нях сих неисхо́дне затвори́л еси́./ Но он у́бо дре́вних святы́х отце́в, в посте́ просия́вших,/ оте́ц и нача́льник бысть;/ ты же, преподо́бне, в после́дния ро́ды сия́/ возсия́л еси́ Богоуго́дным житие́м твои́м,/ оте́ц и нача́льник быв мона́хом./ ему́же бо в житии́ сем насле́дник и ревни́тель был еси́,/ си́це того́ и именова́ние от дел прие́м,/ с ни́мже Пресвяте́й Тро́ице моли́ся/ спасти́ся душа́м на́шим.</p>
<p>Прииди́те, Боголюбе́зное ста́до, мона́шеское собра́ние,/ с празднолюбе́зными чи́нми христиа́нскаго мно́жества/ Богоимени́тых люде́й Бо́жиих/ днесь восхва́лим Христо́ва рачи́теля,/ граждани́на пусты́ннаго,/ мона́хом прему́драго наста́вника,/ пусты́нников похвалу́ святоле́пную,/ Боже́ственныя пе́сни принесе́м ему́./ Сей бо, ре́вность Боже́ственную в се́рдцы прие́м,/ мирску́ю пре́лесть всю оста́вив, Христу́ после́дова,/ труды́ по́стническими простира́яся,/ де́монския па́губы победи́ му́жески/ ду́ха Свята́го ору́жии непобеди́мыми./ Те́мже, возшед на ле́ствицу доброде́телей,/ дости́же круго́в о́ных Небе́сных,/ иде́же Богонача́льным све́том/ со А́нгельскими ли́ки просвеща́лся,/ моли́твенник непреста́нен быва́ет за ду́ши на́ша.</p>
<p>В ти́хое и небу́рное приста́нище безмо́лвия вшед,/ во отхо́дную пусты́ню Боголюбе́зную,/ иде́же с Бо́гом еди́н безмо́лвствовал еси́,/ те́сным путе́м и приско́рбным присноше́ствовав,/ та́мо житие́ А́нгельско проходи́л еси́,/ неудобьпокори́вое пло́ти возрази́в воздержа́нием,/ научи́в сего́ повинова́тися благо́му по́мыслу в хоте́ния Бо́жия./ Те́мже свет безстра́стия возсия́ тебе́,/ в не́мже узре́л еси́ Присносу́щнаго Све́та — Христа́, Бо́га на́шего./ его́же непреста́нно моли́ти мо́лимся/ от вся́ких зол нас изба́вити,/ всечестно́е твое́ успе́ние пра́зднующия,/ и спасти́ ду́ши́ на́ша.</p>
<p>
<red>Сла́ва, глас 6:</red>
</p>
<p>Ра́дуйтеся и весели́теся о Го́споде,/ Богоизбра́нное ста́до блаже́нное,/ духо́вная ча́да преподо́бнаго,/ я́ко такова́го свети́льника отца́ себе́ иму́ще,/ и ча́да нареко́стеся,/ пресве́тлым житие́м свои́м весь мир озари́вшаго;/ его́же просла́ви Бог/ зна́мении же и чудесы́ Свои́ми пресла́вными,/ оби́льна исцеле́ния неоску́дно да́рующа/ приходя́щим к Нему́ с ве́рою./ Те́мже, обстоя́ще всечестну́ю ико́ну его́,/ мо́лимся ему́, глаго́люще:/ О всеблаже́нне Анто́ние, о́тче наш,/ непреста́нно моли́ Всесвяту́ю Тро́ицу/ ста́до твое́ спасти́/ и ве́рно чту́щих пресвяту́ю па́мять твою́,/ и труды́ твоя́, и терпе́ния любоче́стне име́ющих,/ я́же за Христа́ подъя́л еси́,/ я́ко да Той ми́лостив бу́дет нам/ о гресе́х на́ших в День Су́дный/ и спасе́т ду́ши на́ша.</p>
<p>
<red>И ны́не, Богоро́дичен:</red> Творец и Изба́витель:</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, всесвяще́нная главо,/ преподо́бне о́тче наш Анто́ние,/ уго́дниче Христо́в присножела́нный,/ Вы́шних сил ревни́телю и собесе́дниче А́нгелов./ На земли́ бо, в пло́ти сый,/ безпло́тных житие́ проходи́л еси́,/ подо́бяся тех житию́ же и нра́ву;/ с ни́миже ны́не в присноблаже́ннем Све́те пребыва́я,/ наслажда́яся зре́ний Боже́ственных,/ Христу́ Бо́гу моли́ся/ мир вселе́нней дарова́ти/ и душа́м на́шим ве́лию ми́лость.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Ра́дуйся, свяще́нный ве́рше предо́брый,/ преподо́бным и пра́ведным совсе́льниче единонра́вный;/ тех бо житию́ после́дствовав,/ страсте́й игра́ния, я́ко се́чивом,/ креста́ зна́мением посе́кл еси́,/ Све́том пресве́тлым, Ду́хом Святы́м озаря́емь,/ на све́щнице доброде́телей вся освеща́еши,/ благоче́стия ве́рше преизя́щный,/ укра́шенный дарова́нии Боже́ственными./ Те́мже Христу́ Бо́гу моли́ся/ дарова́ти душа́м на́шим мир и ве́лию ми́лость.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, свяще́нный наш наста́вниче,/ главо́ предо́брая,/ учени́к твои́х ста́до избра́нное,/ и́хже Боголю́бне в пусты́ни сей собра́л еси́, му́дре,/ о ни́хже труды́ и по́ты прости́рая,/ ду́шу твою́ положи́л еси́,/ не оста́ви, посеща́я,/ и о и́же ве́рою соверша́ющих па́мять твою́ святу́ю/ и любоче́стне почита́ющих всечестны́я твоя́ мо́щи святы́я,/ Христу́ моли́ся/ изба́вити всех нас вся́каго гнева и томле́ния/ и спасе́ние дарова́ти душа́м на́шим.</p>
<p>
<red>Сла́ва, глас 8:</red>
</p>
<p>Пусты́ня, пре́жде непло́дствующи, ны́не же весели́тся,/ зря́щи в себе́ ста́до мона́хов,/ обстоя́щих всечестны́й гроб пречу́днаго отца́ сего́/ и духо́вно веселя́щихся,/ и́же пра́зднственная торжеству́ют, глаго́лющи:/ ра́дуйся, свети́льниче пресве́тлый,/ и́же, чудесы́ сия́я, озаря́еши ду́ши́ ве́рных;/ ра́дуйся, о́тче всеблаги́й,/ умно́живый ча́да в пусты́ни духо́вных жела́ний, о ни́хже труды́ и по́ты полага́я,/ ду́шу твою́ преда́л еси́ Бо́гу,/ ему́же моли́ся, свя́те Анто́ние,/ о нас, ча́дах твои́х,/ благоче́стне па́мять твою́ пра́зднующих,/ изба́вити от наве́т вра́жиих,/ я́ко да, до́бре сконча́вше жи́знь свою́,/ дерзнове́ние получи́м в день Стра́шнаго испыта́ния.</p>
<p>
<red>И ны́не:</red> Безневе́стная Де́во:</p>
<p>
<red>Тропа́рь, глас 1:</red>
</p>
<p>Жела́нием духо́вным распали́вся/ и мяте́жи мирски́я отри́нув,/ ко еди́ному же Бо́гу любо́вию прилепи́лся еси́/ и, того́ вседу́шне взыску́я,/ во вну́треннюю пусты́ню отше́л еси́, при вода́х всели́вся,/ иде́же во слеза́х и труде́х пребыва́я многоле́тное время,/ в терпе́нии мно́зем житие́ А́нгельское проходи́л еси́/ в наста́влении Боже́ственнаго ра́зума,/ и мно́жество мона́хов собра́л еси́, му́дре,/ и́хже посеща́я, и не оста́ви, Анто́ние преподо́бне, о́тче наш,/ Пресвяте́й Тро́ице моля́ся/ от зол вся́ческих изба́вити и спасти́ ду́ши на́ша.</p>
<p>
<red>Сла́ва, и ны́не, Богоро́дичен: </red>Гаврии́лу веща́вшу:</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го два́жды.</red></p>
<p>
<red>Сла́ва, и ны́не, Богоро́дичен.</red>
</p>
<p>
<red>По 1-м стихосло́вии, седа́лен, глас 8:</red>
</p>
<p>Мно́гим воздержа́нием, преподо́бне, жи́знь твою́ украси́в,/ путь показа́л еси́, веду́щий в жи́знь доброде́тели смире́нием:/ мира бо отве́ргся, и вся, я́же в ми́ре кра́сная, преоби́дев,/ Ева́нгельским уче́нием после́довал еси́;/ жесто́ким же житие́м плоть твою́ изнуря́я,/ го́рдаго зми́я воздержа́нием уби́л еси́./ Те́мже, на Небесе́х водворя́яся,/ Трисо́лнечному Бо́жеству предстои́ши, преподо́бне Анто́ние,/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и киво́т,/ пресвяту́ю гору, све́тлый о́блак воспои́м,/ неопали́мую купину́, сло́весный рай,/ Е́вы воззва́ние, вселе́нныя всея́ вели́кое сокро́вище,/ я́ко спасе́ние в Ней соде́лася ми́ру/ и оставле́ние дре́вних согреше́ний./ Сего́ ра́ди вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся всесвято́му Рождеству́ Твоему́.</p>
<p>
<red>По 2-м стихосло́вии, седа́лен, глас 4:</red>
</p>
<p>От ю́ности взем твой крест,/ благоче́стно Христу́ после́довал еси́, увяди́в плотско́е мудрова́ние воздержа́нием/ и побе́ду взем на диа́вола, над страстьми́ теле́сными воцари́лся еси́./ Те́мже и по кончи́не источа́еши исцеле́ния ве́рою приходя́щим к чудотво́рному о́бразу Всесвяты́я Тро́ицы/ и к твоему́ цельбоно́сному гро́бу./ Анто́ние всече́стне, испроси́ нам ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Безневе́стная Чи́стая Богоро́дице Де́во,/ Еди́на предста́тельнице ве́рных и покро́в,/ бед, и скорбе́й, и лю́тых обстоя́ний вся изба́ви,/ и́же на Тя упова́ние иму́щия, Отрокови́це,/ и ду́ши на́ша спаси́ Боже́ственными мольба́ми Твои́ми.</p>
<p>
<red>По полиеле́и седа́лен, глас 8:</red>
</p>
<p>В пусты́ню, преблаже́нне, всели́лся еси́,/ и в ней проходя́ жесто́кое жи́тельство, я́коже безпло́тен,/ жи́знь исправля́я, плоть твою́ умертви́л еси́/ и, поревнова́в Анто́ния Вели́каго изря́дному жи́тельству,/ Тро́ицы служи́тель показа́лся еси́ преизя́щный./ Те́мже к ре́вности Тоя́ Боже́ственней лик мона́шествующих, сла́вне, совокупи́л еси́,/ Богоно́се о́тче наш Анто́ние,/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и Еди́ну в жена́х,/ Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ огнь бо всели́ся в Тя Божества́,/ и, я́ко Младе́нца дои́ши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е Рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му Рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен:</red>Честна́ пред Го́сподем/ смерть преподо́бных его́. Вся́кое дыха́ние:
<red>Стих:</red>
Хвали́те Бо́га во святы́х его́:
<red>Ева́нгелие от Матфе́я, зачало 43.</red></p>
<p>
<red>По 50-м псалме́ стихи́ра, глас 6:</red>
</p>
<p>Преблаже́нне о́тче наш Анто́ние,/ егда́ к Бо́гу во отше́ствии твое́м отсю́ду/ Боголюбе́зное собра́ние учени́к твои́х нака́зовал еси́,/ я́ко оте́ц чадолюби́в,/ вели́кую глави́зну соблюда́ти и испо́лнити Боже́ственных проро́к и зако́на, глаго́ля:/ пребыва́йте, ча́да, в соверше́нии духо́внаго ва́шего исполне́ния,/ любо́вь име́ти им к Бо́гу и бли́жнему/ и, ели́ка си́ла, подвиза́тися на о́бщаго врага́,/ внима́ющим своему́ спасе́нию,/ да получа́т бу́дущее присноблаже́нствие./ Но у́бо, всеблаже́нне,/ не преста́й моля́ся Пресвя́тей Тро́ице и нас, чту́щих тя,/ сохрани́ти в любви́ Тоя́, я́ко да получи́м от Нея́ вели́кую ми́лость.</p>
<p>
<red>Кано́н Богоро́дице со ирмосо́м на 6.</red>
</p>
<p>
<red>И свята́го два кано́на на 8.</red>
</p>
<p>
<red>Первый кано́н, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>О Тро́ице Всемилосе́рдая, Бо́же Преблаги́й/ — О́тче, и Сы́не, и Святы́й Ду́ше —/ Трисвято́е Естество́, нему́дрых наказа́телю!/ Пода́ждь про свеще́ние моему́ неразу́мию,/ песнь воспе́ти Твоему́ служи́телю/ в наставле́нии Боже́ственнаго Твоего́ просвеще́ния.</p>
<p>От ма́терня чре́ва прилепи́лся еси́ к Бо́гу, преподо́бне,/ сего́ ра́ди жи́знь сию́ в ничто́же вмени́в,/ крест Госпо́день из ю́ности твоей возжеле́л еси́ носи́ти/ и, вся земна́я возненави́дев, в Небе́сная присноблаже́нствия взира́л еси́.</p>
<p>Ди́вно житие́ твое́, блаже́нне,/ ку́пно же и смире́ние, е́же от ю́ности стяжа́л еси́./ И сего́ ра́ди от всего́ ми́ра отлучи́в себе́/ и А́нгельским о́бразом обле́кся,/ был еси́ мона́х преди́вен, цветя́ в доброде́телех.</p>
<p>
<red>Богоро́дичен:</red> Вопло́щся из Пречи́стых ложе́сн Твои́х, Де́во Всечи́стая, Бо́жие Сло́во/ всем изъясни́ Богоразу́мия любо́вь:/ челове́ческое торжество́ ли́ку А́нгельскому совокупи́в,/ в Небе́сная возведе́.</p>
<p>
<red>Други́й кано́н преподо́бному, глас 8.</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́,/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis>
</p>
<p>Весь Вседержи́телю Бо́гу возложи́в себе́, Богому́дре,/ и, к тому́ жела́нием и любо́вию ум твой впери́в,/ того́ ра́ди безмо́лвная и уедине́нная ме́ста возлюби́л еси́,/ да, со Христо́м пребыва́я, жи́знь ве́чную насле́диши.</p>
<p>Упова́нием на Бо́га всеблага́го укрепля́емь, блаже́нне Анто́ние,/ к бу́дущим благи́м прости́рался еси́/ и твое́й пло́ти неми́лостив, о́тче, был еси́.</p>
<p>Лука́вый враг, опасно ве́дый, я́ко хо́щет тобо́ю изгна́н бы́ти от ме́ста сего́ свята́го,/ се́го ра́ди непра́ведныя челове́ки воздвиза́ет на тя;/ но си́и у́бо, ничто́же сотво́рше, вспять бежа́ша,/ лука́вый же побежде́н бысть ору́жием моли́тв твои́х:/ Бог бо снабдева́ше тя.</p>
<p>
<red>Богоро́дичен:</red> Неискусому́жно Христа́ родила́ еси́, су́ща по нам нас ра́ди,/ непреме́нна естество́м, Пречи́стая, и невра́щна во обои́х пребы́вша./ его́же моли́ непреста́нно/ грехо́в мои́х дарова́ти и напа́стей избавле́ние.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Вели́ко к Бо́гу дерзнове́ние стяжа́л еси́, преподо́бне,/ Присносу́щныя Тро́ицы свято́му о́бразу,/ стяжа́нии трудо́в твои́х благода́ть испроси́ Пресвята́го ду́ха:/ его́же из пла́мене пресла́вно изы́ти сотвори́л еси́ моли́твами твои́ми.</p>
<p>В нача́ле основа́ние доброде́телей, блаже́нне,/ положи́л еси́ в души́ твое́й страх Бо́жий/ и на сем основа́нии назда́л еси́ чи́стыя доброде́тели сохра́нением Бо́жиих за́поведей./ И сего́ ра́ди всели́лся еси́ в ве́чная бла́гая,/ я́же угото́ва Бог боя́щимся его́.</p>
<p>Вре́менных и до́льных возгнуша́вся,/ высо́кая при́сно пребыва́ющая возлюби́л еси́,/ Боже́ственным раче́нием распала́я благолюби́вую твою́ ду́шу,/ и, того́ сотвори́в живу́щаго Бо́га во́лю,/ восприя́л еси́ бла́гая Небе́сная.</p>
<p>
<red>Богоро́дичен:</red> Сказу́я иногда́ сокрове́нное та́инство, Отрокови́це,/ Тебе́ дре́вле Гаврии́л зовя́ше:/ ра́дуйся, Бо́жия пала́то,/ в Ню́же всели́вся, обожи́ вся челове́ки я́ко Милосе́рд.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Утверди́в твоя́ помышле́ния, блаже́нне, упова́нием на Бо́га,/ вра́жиих наве́тов ника́коже убоя́ся,/ но мы́сленных рек стремле́ния, к душе́вней твое́й хра́мине приража́ющаяся,/ возрази́л еси́ о ка́мень терпе́ния.</p>
<p>Жела́я, преподо́бне, насыща́тися приснопребы́вающия сла́дости,/ бы́лии самора́сленными триле́тное вре́мя проводи́л еси́ жи́зни твоей;/ те́мже и ны́не получи́л еси́ трапе́зу о́ну неги́бнущия я́ди,/ но при́сно пребыва́ющия в жи́зни ве́чней.</p>
<p>Во ум прие́м Ца́рствия Небе́снаго ве́чное наслажде́ние,/ земна́я вся пренебре́гл еси́/ и сего́ ра́ди ско́рбная наше́ствия мно́га и изгна́ния/ в жи́зни сей претерпе́л еси́,/ но от всех сих свободи́ тя тебе́ жи́знь ве́чную Дарова́вый.</p>
<p>
<red>Богоро́дичен:</red> Твою́ по́мощь пода́ждь ми, рабу́ Твоему́ недосто́йному, Де́во Влады́чице,/ и, вразуми́вши Боже́ственное сие́ начина́ние,/ сотвори́ от недосто́йнаго досто́йная/ и изба́ви бед, и скорбе́й, и прегреше́ний мно́гих,/ я́ко ро́ждши всех избавле́ние.</p>
<p>
<red>Седа́лен, глас 3:</red>
</p>
<p>Мно́гомяте́жие ми́ра и непостоя́нную суету́, я́ко прах, вмени́в,/ к преми́рным возве́л еси́ ум твой,/ затво́ром безмо́лвия воздержа́в теле́сная чу́вства,/ и, стяжа́в жи́знь а́нгельску, Бо́гу угоди́л еси́,/ де́монов па́губник, страсте́й искорени́тель,/ челове́ков спаси́тель нело́жен был еси́./ Те́мже и нас от тлетво́рных страсте́й изба́ви, мо́лимся, твою́ па́мять при́сно в пе́снех почита́ющих,/ блаже́нне Анто́ние, о́тче наш.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко невозде́ланная, Де́во, лоза́, красне́йший грозд прозя́бла еси́,/ источа́ющ нам вино́ спасе́ния, всех веселя́щее ду́ши же и телеса́./ Те́мже я́ко вину́ Тя до́брых блажа́ще,/ при́сно со А́нгелом вопие́м Ти:/ ра́дуйся, Обра́дованная.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Пою́ Тя, слу́хом бо, Го́споди, услы́шах и у́жасо́хся:/ до мене́ бо и́деши, мене́ ища́, заблу́ждшаго./ Тем мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
</p>
<p>Коль бла́го положи́л еси́ во уме твое́м,/ е́же прилепля́тися Бо́гу на́шему;/ сего́ ра́ди оста́вив вся, на земли́ су́щая,/ ум твой вседу́шно возложи́л еси́ к Небе́сным оби́телем,/ в безмлвии мно́зе препровожда́л жи́знь твою́,/ да никогда́же отто́ргнешися Сладча́йшаго твоего́ Иису́са.</p>
<p>Смерть па́че всего́ жития́ сего́ избра́л еси́, да Христу́ жи́ти бу́деши,/ сего́ ра́ди в ме́ртвость повседне́вную вдая́лся еси́,/ труды́ по́стническими умерщвля́л еси́ вся у́ды своя́,/ истни́в плоть свою́ посты́ мно́гими.</p>
<p>Помина́я, преподо́бне, после́дний день жи́зни сея́,/ прише́льца вменя́л еси́ себе́ в ми́ре сем бы́ти,/ на всяк день гото́вился еси́ ко исхожде́нию,/ благи́ми де́лы украша́я ду́шу твою́,/ ожида́я прише́ствия Влады́ки твоего́.</p>
<p>
<red>Богоро́дичен:</red> Боговиде́нием просве́щся проро́к,/ явле́нно зрит го́ру Бо́жию благослове́нную,/ земны́м украше́ние, Небе́сным славосло́вие Боголе́пное,/ Еди́ну Всепе́тую.</p>
<p>
<red>Ин</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Пото́ки сле́зными пусты́ни напои́л еси́, блаже́нне,/ се́мя трудо́в твои́х се́я в них./ Те́мже и стори́чный плод ра́достне пожа́л еси́, вопия́:/ сла́ва си́ле Твое́й, Го́споди.</p>
<p>Стена́нием се́рдца и умиле́нием мно́зем жития́ по́прище преше́д, му́дре,/ и в страну́ безстра́стия пресели́ себе́,/ в не́йже Свет прие́м в се́рдцы твое́м, непреста́нно весели́шися,/ неизрече́ннаго Све́та — Христа́ наслажда́яся.</p>
<p>Моля́ся не преста́й, о́тче, о ста́де твое́м,/ его́же мно́гими труды́ и по́ты стяжа́л еси́,/ избавле́ния прося́ злых обстоя́ний и скорбе́й вся́ческих,/ да тя вси, я́ко отца́ чадолюби́ва, непреста́нно воспева́ем.</p>
<p>
<red>Богоро́дичен:</red> Ко́рень из чресл ца́рских, Царь всех,/ я́ко су́щу возлюби́в, и вы́шшу Херуви́м и Серафи́м показа́,/ весь, Богоро́дице, всели́ся в Тя.</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Хода́тай Бо́гу и челове́ком был еси́,/ Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения/ приведе́ние и́мамы.</emphasis>
</p>
<p>Я́ко дре́во благора́сленно, при исхо́дищах мно́гих вод насажде́н быв, о́тче,/ ветви́ доброде́телей мно́ги израсти́л еси́,/ под сень твою́ вся прие́мля, хотя́щия спасе́ния.</p>
<p>Пучи́ною слез твои́х мо́ре грехо́вное потопи́л еси́,/ погружа́я ум свой во глубину́ ви́дений Боже́ственных,/ иде́же сокро́венных та́ин я́сно зри́тель быв,/ проре́кл еси́ кому́ждо напосле́док хотя́щая бы́ти им.</p>
<p>Моли́твенник я́ко тепл в жи́зни сей Пресвяте́й Тро́ице был еси́, блаже́нне,/ хода́тайствы твои́ми здра́вие всем подава́я неску́дное./ Тем и ны́не па́че в моли́тву предлага́ем тя,/ прося́ще тобо́ю прия́ти ми́лости и грехо́в оставле́ния.</p>
<p>
<red>Богоро́дичен:</red> Мои́х прегреше́ний плени́цу, Влады́чице, расто́ргни,/ Твоего́ Сы́на и Бо́га моля́щи,/ и томя́щий грех, При́сноде́во, низложи́,/ я́ко да пою́ Тя всегда́, Всенепоро́чная, Тобо́ю спа́саемь.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Свете Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Пи́щи малоприя́тием ску́дным зело́ жела́ние пло́ти обузда́л еси́,/ во всено́щных же славосло́виих Бо́жественных сло́вес/ души́ слове́сное непоро́чно Бо́гу соблю́л еси́.</p>
<p>Ца́рство Небе́сное стяжа́в нището́ю самово́льною,/ отону́дуже источа́еши обильная дарова́ния духо́вных исцеле́ний/ ве́рно почита́ющим всесвятую́ твою́ па́мять.</p>
<p>Свещу́ твою́ духо́вную, чистоты́ свети́ло вжегл еси́, блаже́нне,/ еле́ем ми́лости напоя́я непреста́нно./ Тем дости́гл еси́ Черто́га Небе́снаго, иде́же есть Жени́х Он,/ его́же измла́да возжеле́л еси́.</p>
<p>
<red>Богоро́дичен:</red> Храм яви́лася еси́ че́стен, Де́во Ма́ти Мари́е,/ вся́ческая всеси́льно и прему́дро соста́вльшаго Христа́, и очи́стивша, и нося́ща,/ его́же нам ми́лостива сотвори́ ма́терними Твои́ми мольба́ми.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Честно́е те́ло твое́, преподо́бне,/ мно́га исцеле́ния, я́ко исто́чник при́сно кипя́щь,/ источа́ет ве́рою приходя́щим к чудотво́рному о́бразу Всесвяты́я Тро́ицы/ и к цельбоно́сному твоему́ гро́бу.</p>
<p>Непреста́нными твои́ми к Бо́гу, о́тче, моли́твами/ круго́в Небе́сных дости́гл еси́,/ иде́же есть Свет неизрече́нный и наслажде́ние пра́ведных,/ с ни́миже предстои́ши Тро́ице — всех Бо́гу,/ отону́дными светлостьми́ просвеща́яся.</p>
<p>Анто́ние преподо́бне,/ а́ще и напосле́док лет от земли́, я́ко со́лнце, возсия́л еси́,/ но дре́вних оте́ц, пре́жде тебе́ бы́вших,/ че́сти и дара от Бо́га сподо́бился еси́:/ бу́дут бо, — рече́ Госпо́дь,— после́днии пе́рвии.</p>
<p>
<red>Богоро́дичен:</red> Возсия́ из Тебе́ Мы́сленное Со́лнце/ и све́тлыя лучи́ своего́ Божества́ всем простре́, Богоро́дице Влады́чице;/ тем Тя вси непреста́нными пе́нии велича́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>В пусты́нях, я́ко пти́чищь, возгнезди́лся еси́, преподо́бне,/ от всех хотя́ Еди́ному Бо́гу еди́нствовати;/ но, я́ко на све́щнице, я́ве бы́ша всем твоя́ исправле́ния,/ Бо́гу тя прославля́ющу.</p>
<p>Нощь тебе́, я́ко день, блаже́нне, вменя́шеся и день, я́ко нощь./ Не дал еси́ покоя́ телеси́ твоему́, ни сна очесе́м, ни ве́ждом дрема́ния,/ до́ндеже дости́гл еси́ поко́я Небе́снаго.</p>
<p>Сон и сень житие́ сие́, преподо́бне, вмени́л еси́,/ тем, и на ничто́же обраща́лся еси́ су́щих в нем,/ но все твое́ помышле́ние и ду́шу к бу́дущим просте́рл еси́,/ иде́же с преподо́бными все́ми ны́не весели́шися.</p>
<p>
<red>Богоро́дичен:</red> Расто́ргни мои́х прегреше́ний рукопи́сание,/ одержа́щих мя печа́лей и страсте́й разреше́ние да́рующи и соблюда́ющи вы́ну неврежде́на, Влады́чице.</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной:</p>
<p>От ю́ности, преподо́бне, плоть твою́ в посте́х и моли́твах истончи́л еси́/ и, крест твой взем, Христу́ после́довал еси́./ Те́мже и к Вы́шним тече́ние ра́достно соверши́л еси́,/ иде́же со всеми святы́ми Свя́тей Тро́ице предстои́ши;/ и ны́не, ста́до твое́ посеща́я,/ помина́й чту́щих пресвяту́ю па́мять твою́,/ да вси благода́рне вопие́м ти:/ ра́дуйся, Богому́дре Анто́ние, наста́вниче пусты́нный.</p>
<p>
<red>И́кос:</red>
</p>
<p>Ева́нгельскаго гла́са ревни́тель блаже́нне, обре́лся еси́,/ вся бо земна́я вмени́в уме́ты,/ Христо́в после́дователь в жи́зни сей изя́щен был еси́,/ от него́же и ра́зумом обогати́вся дарова́ний Боже́ственных,/ вразуми́ ны веща́ти тебе́ си́цевая:/ ра́дуйся, Богоно́се, Небе́сный челове́че, земны́й А́нгеле;/ ра́дуйся, чи́стый до́ме Пресвята́го ду́ха;/ ра́дуйся, я́ко в жи́зни сей служи́тель Пресвяты́я Тро́ицы был еси́;/ ра́дуйся, я́ко моли́твами твои́ми оби́тель твою́ изба́вил еси́ невре́дну от о́гненнаго возгоре́ния;/ ра́дуйся, я́ко пусты́ню слеза́ми напои́в, многопло́дну сотвори́л еси́;/ ра́дуйся, я́ко всено́щными Боже́ственными песнопе́нии сию́ просвети́л еси́;/ ра́дуйся, я́ко в ней се́мя Боже́ственное мно́готру́дно все́ял еси́,/ его́же уплоди́ Бог во мно́го;/ ра́дуйся, я́ко в той учени́к стада́ собра́в, стра́ху Бо́жию наказа́л еси́;/ ра́дуйся, я́ко моли́твами твои́ми нечи́стии ду́си от челове́к отгони́ми быва́ют;/ ра́дуйся, я́ко непреста́нно мо́лишися Пресвяте́й Тро́ице/ о соверша́ющих благоче́стно па́мять твою́,/ е́же соблюсти́ся от враг ненаве́тным, да зове́м ти:/ ра́дуйся, Богому́дре Анто́ние, пусты́нный наста́вниче.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ есть./ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Смире́н нрав и обы́чай кро́ток име́в, блаже́нне,/ Кроткому Па́стырю — Христу́, я́ко овча́ незло́биво, усе́рдно после́довал еси́./ ему́же непреста́нно пое́ши со избра́нными все́ми:/ оте́ц на́ших Бо́же, благослове́н еси́.</p>
<p>Жела́я наслади́тися Небе́снаго Хлеба — Христа́,/ его́же я́дый никогда́же у́мрет,/ а́лчбою и жа́ждею томи́л еси́ плоть твою́;/ его́же ны́не, о́тче Анто́ние, насыща́лся,/ и нам прича́стником бы́ти О́наго моли́ся.</p>
<p>Свети́ло ми́ра в после́днем ро́де сем Госпо́дь сотвори́ тя, о́тче,/ чу́вственным очесе́м и душе́вным тобо́ю да́рует прозре́ние./ того́ моли́ просвети́ти ны све́том за́поведей Боже́ственных, пою́щия:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Обветша́вшия ны го́рьким дре́вле дре́ва вкуше́нием/ и па́дшия преступле́нием, Пречи́стая, обнови́ла еси́, Зижди́теля ро́ждши,/ Сло́во  ипоста́сное, Де́во Ма́ти, Влады́чице.</p>
<p>
<red>Ин</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Я́ко высо́к ум, преподо́бне, от земны́х всех к Бо́гу име́я,/ высо́к в доброде́телех обре́лся еси́/ и, к Вы́шним тече́ние твое́ испра́вив,/ сла́виши с ни́ми непреста́нными гла́сы Пресвяту́ю Тро́ицу:/ оте́ц на́ших Бо́же, благослове́н еси́.</p>
<p>Ни́щия ми́луя, а́лчущия пита́л еси́, жа́ждущия напая́л еси́./ Тем прия́ тебе́ в ве́чныя кровы тебе́ ра́ди в ни́щих Бы́вый./ ему́ же пое́ши:/ оте́ц на́ших Бо́же, благослове́н еси́.</p>
<p>Не устраши́ тебе́, блаже́нне,/ долгота́ ле́тняя, ни пусты́нное озлобле́ние,/ ни в потре́бных ску́дость, ни разбо́йник на́шествие,/ но еди́но пред очи́ма име́я,/ е́же Христа́ ра́ди смерть прия́ти в пусты́ни сей,/ да Христу́ жи́ти бу́деши.</p>
<p>
<red>Богоро́дичен:</red> Украси́лася еси́ де́вства добро́тами/ и Е́вы покры́ла еси́ студ злообра́зный, Христа́ Ро́ждшая,/ одея́ние безсме́ртия да́рующаго Тебе́ чту́щим.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Светоно́сная благода́ть и исцеле́ний дарова́ния/ да́шася от Бо́га всей стране́ на́шей, преподо́бне,/ чудотво́рный о́браз Еди́носу́щныя Тро́ицы и твоя́ мо́щи святы́я./ ему́же покланя́ющеся, тя почита́ем.</p>
<p>Я́ко ши́пок сладкоуха́нный, о́тче Анто́ние,/ гроб твой ми́ру обре́теся./ К нему́же вси приходя́щии/ духо́вное благово́ние в сердца́х свои́х от него́ объе́млют,/ бла́гопотре́бное зело́.</p>
<p>Всем всяк, блаже́нне, благоче́стие предложи́л еси́ себе́:/ о́вем у́бо избавле́ние подая́ от вся́ких злых обстоя́ний,/ о́вем же от неду́г здра́вие неоску́дное, о́вем же спасе́ние предлага́я,/ хотя́щим мона́шеское пребыва́ние.</p>
<p>
<red>Богоро́дичен:</red> Умертви́, Богоро́дице, многоко́зненнаго врага́,/ всю тварь пре́жде тле́ю умертви́вшаго,/ ны́не же Тобо́ю ме́ртвии на жи́знь взыдо́хом:/ родила́ бо еси́ вои́стинну Жи́знь — Бо́га всех.</p>
<p>
<red>Ин</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>А́ще и за́йде под зе́млю те́ло твое́,/ но, я́ко со́лнце, днесь возсия́, вся освеща́ющее,/ хваля́щия Христа́ во ве́ки.</p>
<p>Мно́госветлое жития́ твоего́, Богоблаже́ние Анто́ние,/ просвеща́ет душе́вныя о́чи/ и исправля́ет стопы́ к доброде́тели хваля́щих Христа́ во ве́ки.</p>
<p>По сме́рти явле́нием твои́м, я́ко прокаже́ннаго, очи́стил еси́,/ та́ко, блаже́нне, и мене́, уя́звленна грехо́м,/ моли́тв твои́х иссо́пом очи́сти,/ пою́ща Христа́ во ве́ки.</p>
<p>
<red>Богоро́дичен:</red> На Тя наде́жду возложи́х, Ма́ти Присноде́во, спасе́ния моего́/ и Тя Предста́тельницу име́ю жи́зни моея́,/ поя́ Христа́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Те́сным и приско́рбным на земли́ ше́ствовав путе́м,/ простра́нства Небе́снаго ра́достне дости́гл еси́,/ иде́же зри́ши я́сне Пресвяту́ю Тро́ицу со А́нгельскими ли́ки.</p>
<p>Я́ко зла́то, искуше́но в горни́ле терпе́ния,/ яви́лся еси́, блаже́нне, без вся́каго зло́бы приме́са;/ и того́ ра́ди высоту́ дости́г доброде́телей,/ восприя́л еси́ Пресвята́го ду́ха озаре́ние.</p>
<p>Честна́ вои́стинну смерть твоя́, преподо́бне:/ а́ще бо и преста́вился еси́ от нас,/ но ду́хом неотсту́пно с на́ми пребыва́еши,/ ве́рно почита́ющими тя.</p>
<p>
<red>Богоро́дичен:</red> Вся Сотво́ршаго матероле́пно в Твои́х не́дрех носи́вши, Мари́е Де́во,/ от руки́ мя изба́ви борца́,/ я́ко да, спа́саемь Тобо́ю, Твоя́ хвалю вели́чия.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Еди́наго ле́та ко осми́десятим в тече́нии твое́м не досконча́в, блаже́нне,/ Вы́шнее Ца́рствие восприя́л еси́,/ со Христо́м ца́рствуя во ве́ки.</p>
<p>Оста́вив земну́ю сла́ву, к Небе́сней взя́лся еси́ любо́вию/ и, я́ко А́нгел, в жи́зни сей Бо́гу послужи́в,/ к преми́рным духово́м преста́вился еси́,/ Боже́ственным та́мо све́том просвеща́йся.</p>
<p>Руки́, Анто́ние свя́те, к Пресвяте́й Тро́ице на мольбу́ простри́,/ ми́лостивное прося́, и́же с любо́вию пе́ние Ти сие́ прине́сшим,/ и изба́ви всех напа́стей и бед/ ве́рою соверша́ющих па́мять твою́ святу́ю.</p>
<p>
<red>Богоро́дичен: </red>Пе́ние с  пе́снию и  хвале́ние, исплете́нное от боле́зненны души́,/ принесо́х со стра́хом Тебе́, ро́ждшей Христа́,/ естество́м су́ща Бо́га,/ его́же моля́щи, Богоро́дице, благоприя́тна сотвори́ моле́ния на́ша/ и моли́твами Твои́ми соблю́дй лю́ди Твоя́.</p>
<p>
<red>Свети́лен:</red>
</p>
<p>Твое́ успе́ние в пе́снех пра́зднующих/ посеща́й моли́твами твои́ми,/ оставле́ние прося́ грехо́вных собла́зн/ и изба́вити всех от разли́чных напа́стей,/ да вси тя прославля́ем, блаже́нне Анто́ние.</p>
<p>
<red>Сла́ва, и ны́не, Богоро́дичен:</red>
</p>
<p>С Бо́гом упова́ние на Тя, Пречи́стая, возложи́хом, из Тебе́ проше́дшему распя́тому Христу́,/ Твои́ми к Нему́ мольба́ми невре́дны да́же до конца́ сохрани́ ны.</p>
<p>
<red>На хвали́тех стихи́ры на 4, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Преподо́бне о́тче Анто́ние,/ ты, от ю́ности Христу́ после́довати возлюби́в,/ вся, я́же на земли́, мудрова́ния отри́нув,/ по́стническими труды́ Бо́гу угоди́л еси́,/ сла́бое по́мысла пови́нуя ду́ху./ И ны́не на Небесе́х со святы́ми все́ми Тро́ице предстои́ши,/ Боже́ственныя да́ры от Нея́ прие́мля,/ ю́же моли́, блаже́нне,/ о и́же ве́рою пресвяту́ю твою́ па́мять почита́ющих.</p>
<p>Преподо́бне о́тче Анто́ние,/ ты струя́ми слез твои́х/ пусты́ню безпло́дную напои́л еси́,/ и в ней плоды́ преподо́бия и пра́вды израсти́л еси́,/ и сего́ ради́ всыновле́ния дар прия́ти от Бо́га сподо́бился еси́,/ Святы́м Ду́хом просвеща́емь,/ сокрове́нных та́ин я́сно зри́тель обре́лся еси́,/ сбы́тия́ после́дних време́н сказа́тель нело́жен быв./ Те́мже моли́ся, спасти́ ду́ши на́ша.</p>
<p>Преподо́бне о́тче, блаже́нне Анто́ние,/ и́го Христо́во на ра́мо твое́ взем,/ доброде́тели верх усе́рдно дости́гл еси́,/ на не́мже утвержде́на любо́вию Го́спода узре́л еси́,/ восхо́д тебе́ к Небе́сным оби́телем исправля́юща./ ему́же предстои́ши с преподо́бными все́ми,/ моля́ся спасти́ благоче́стне ве́рующия в Пресвяту́ю Тро́ицу/ и любоче́стне почита́ющия/ честны́я мо́щи твоя́ трудолюбе́зныя.</p>
<p>
<red>Сла́ва, глас 6:</red>
</p>
<p>Ра́дуйся, пусты́не свята́я и Боголюбе́зная,/ израсти́вшая отца́ сего́ досточу́днаго/ и воспита́вшая самора́сленным и свои́ми бы́лии,/ его́же житие́м освяти́вши ложесна́ своя́,/ небу́рное приста́нище всем ве́рным обре́теся:/ той бо просла́ви Бо́га доброде́тельным житие́м свои́м,/ в жи́зни сей ве́рно послужи́в ему́./ Сего́ ра́ди и Бог просла́ви того́ чудесы́ свои́ми Богодарова́нными,/ оби́льна исцеле́ния подава́ет/ почита́ющим с ве́рою святу́ю па́мять его́./ Те́мже и мы, обстоя́ще всечестну́ю ико́ну его́,/ со стра́хом покланя́ющеся,/ благоче́стне целу́ем святы́й о́браз священноле́пнаго его́ подо́бия/ и любе́зно вопие́м к нему́:/ О всеблаже́нне о́тче наш Анто́ние!/ моли́ся неотсту́пно Пресвяте́й Тро́ице,/ во́инству дарова́ти на враги́ посо́бие и кре́пкое одоле́ние/ и христоимени́тыя лю́ди от зол спасти́ вся́ческих и душа́м на́шим испроси́ мир и ве́лию ми́лость.</p>
<p>И ны́не: Богоро́дице, Ты еси́ лоза́:</p>
<p>
<red>Славосло́вие вели́кое, и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на свята́го пе́сни 3-я и 6-я. Проки́мен, глас 7:</red>Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213.</red>
Аллилуи́я,
<red>глас 6:</red>
Блаже́н муж, боя́йся Го́спода, в за́поведех его́ восхо́щет зело́.
<red>Стих:</red>
Си́льно на земли́ бу́дет се́мя его́.
<red>Ева́нгелие от Матфе́я, зача́ло 10. Прича́стен:</red>
В па́мять ве́чную бу́дет пра́ведник, от слу́ха зла не у́бои́тся.</p>
</section>
