<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Пата́пия</p>
</title>
<p>
<red>А́ще изво́лит настоя́тель, аллилу́ия или́ тропа́рь, да пое́т по уста́ву.</red>
</p>
<p>
<red>На</red> Го́споди, воззва́х:
<red>стихи́ры, глас 1.</red></p>
<p>
<red>Подо́бен:</red> Всехва́льнии му́ченицы:</p>
<p>Отче Пата́пие,/ пло́ти стремле́ния воздержа́нием увяди́в разжже́ние,/ в пусты́ню всели́лся еси́,/ я́ко Или́я дре́вле,/ ум очища́я непреста́нными к Бо́гу моли́твами./ И ны́не моли́ дарова́ти душа́м на́шим/ ми́р и ве́лию ми́лость.</p>
<p>О́тче Пата́пие,/ лико́м по́стническим причи́слился еси́,/ безстра́стием украша́лся,/ и всели́лся еси́ во оби́телех преподо́бных,/ иде́же Свет незаходи́мый,/ иде́же есть дре́во жи́зни./ И ны́не моли́ дарова́ти душа́м на́шим/ ми́р и ве́лию ми́лость.</p>
<p>О́тче Пата́пие,/ свети́льник из Еги́пта возсия́л еси́,/ просвеща́я подсо́лнечную чуде́с светлостьми́,/ душетле́нных неду́г отгоня́я мрак,/ де́монов охужда́я тьму./ И ны́не моли́ Христа́/ дарова́ти душа́м на́шим/ ми́р и ве́лию ми́лость.</p>
<p>
<red>И́ны стихи́ры Пресвяте́й Богоро́дице,</red>
</p>
<p>
<red>глас и подо́бен то́йже:</red>
</p>
<p>Нетле́нно родила́ еси́ Бо́га,/ тлю потре́бльшаго и нетле́ние источи́вшаго,/ Нетле́нная Непоро́чная./ Те́мже молю́ Тя:/ лю́тыми истле́вшаго мя/ моли́твами Твои́ми, Чи́стая, обнови́, да сла́влю Тя,/ да любо́вию велича́ю Тя,/ род наш возвели́чившую.</p>
<p>Всепе́тая Влады́чице,/ наде́жде ве́рных и утвержде́ние,/ прибе́жище и по́мощь, Тя мо́лим:/ от вся́ких бед рабы́ твоя́ сохрани́,/ ве́рою покланя́ющияся Рождеству́ Твоему́./ Христу́ моли́ся дарова́ти душа́м на́шим ми́р и ве́лию ми́лость.</p>
<p>Увы́ мне, что бу́ду,/ ум, и ду́шу, и те́ло оскверни́в прегреше́ньми?/ что сотворю́? ка́ко же избе́гну пла́мене неугаси́маго/ и нереши́мых уз ве́чных?/ но, о Всенепоро́чная,/ пре́жде конца́ умоли́ Сы́на Твоего́/ пода́ти ми оставле́ние.</p>
<p>
<red>Сла́ва, и ны́не, Богоро́дичен. Подо́бен то́йже:</red>
</p>
<p>Огнь Божества́,/ Христа́ во утро́бе носи́ла еси́,/ его́же ны́не моли́, Всечи́стая,/ удобопали́мую вещь страсте́й мои́х угаси́ти всю,/ и изба́вити мя огня́ ве́чнующаго,/ и све́тлости пра́ведных сподо́бити мя,/ егда́ прии́дет суди́ти вся́ческая.</p>
<p>
<red>Крестобогоро́дичен:</red>
</p>
<p>Своего́ А́гнца/ А́гница и непоро́чная Влады́чица/ на Кресте́ я́ко ви́де,/ зра́ка не иму́ща, ниже́ добро́ты,/ увы́ Мне! — рыда́ющи, глаго́лаше:/ где добро́та Твоя́ зайде, Сладча́йший?/ где бла́голе́пие?/ где благода́ть блиста́ющая о́браза Твоего́,/ Сы́не Мой вселюбе́знейший?</p>
<p>
<red>На стихо́вне Окто́иха.</red>
</p>
<p>
<red>Тропа́рь, глас 8:</red>
</p>
<p>В тебе́, о́тче, изве́стно спасе́ся е́же по о́бразу:/ прии́м бо крест, после́довал еси́ Христу́/ и, дея, учил еси́ презира́ти у́бо плоть, прехо́дит бо,/ прилежа́ти же о души́, ве́щи безсме́ртней./ Те́мже и со А́нгелы сра́дуется, преподо́бне Пата́пие, дух твой.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>Оба кано́на Окто́иха и преподо́бнаго на 4, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть:/ препросла́вленный Госпо́дь сла́вно бо просла́вися.</emphasis>
</p>
<p>Све́тлаго твоего́ жития́ све́тлая хотя́щу исправле́ния похвали́ти,/ молю́ся тебе́, преподо́бне,/ лучу́ богатода́тну с Небесе́ ми дарова́ти Го́споду помоли́ся,/ о́блак отгоня́щу неве́дения моего́, Пата́пие.</p>
<p>Еги́птяны пе́рвее глубино́ю покрывы́й Боже́ственным манове́нием,/ я́ко из глубины́ мирска́го смеше́ния тя восприи́м,/ просвети́ Боже́ственными осия́нии/ и всесве́тлу тя показа́ звезду́, о́тче преподо́бне.</p>
<p>Разже́гся, я́ко угль мы́сленный, теплото́ю ду́ха,/ мраз де́монский ты растопи́л еси́;/ разжже́нныя же стре́лы грехо́вныя угаси́л еси́, преподо́бне,/ и к безстра́стия высоте́ возве́лся еси́ чисте́йш.</p>
<p>
<red>Богоро́дичен:</red> Дре́вния избавле́ние кля́твы ми́ру подава́я, Изба́витель/ из Тебе́, Де́во, ражда́ется, Челове́к быв,/ и́же преподо́бнаго Пата́пия показа́ исто́чник исцеле́ний/ всем, ве́рою к нему́ прири́щущим.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Слез тече́ньми напои́в изря́дно душе́вную твою́ бразду,/ пшени́цу Боже́ственную прине́сл еси́ дея́ний,/ в жи́тницах вы́шних соблю́дшему.</p>
<p>Любо́вию вооружа́емь, я́коже мече́м, преподо́бне,/ и щито́м покрыва́емь,/ Боже́ственным твои́м смире́нием де́монов полки́ потреби́л еси́.</p>
<p>Воздержа́ния цве́том, я́коже крин, процве́л еси́,/ благово́нствуя, преподо́бне, сердца́ воспева́ющих тя/ и соверша́ющих ве́рою па́мять твою́.</p>
<p>
<red>Богоро́дичен:</red> На объя́тиих носи́мь ро́ждшия Тя, Го́споди,/ еги́петския и́долы си́лою Твое́ю сокруши́л еси́,/ из него́же мно́жество преподо́бных прозя́бе́.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Воздержа́ния по́ты по́стническими угаси́л еси́ пла́мень страсте́й,/ всем источи́в чуде́с пучи́ну,/ и в ней, я́коже вторы́й Моисе́й,/ потопи́л еси́ ле́стная стремле́ния де́монов полки́./ Те́мже, соше́дшеся, по до́лгу почита́ем всечестну́ю па́мять твою́ моле́бную,/ преподо́бне Богоно́се Пата́пие:/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ми́лостиваго Сло́ва и милосе́рдаго я́ко ро́ждшая, Влады́чице всех,/ поми́луй вся, к Тебе́ прибега́ющия,/ и напа́стей, и боле́зней, и вся́каго озло́бления,/ и ве́чнующаго пла́мене свободи́,/ я́ко да благода́рственно мно́гих щедро́т Твои́х бога́тство просла́вим и безме́рную ми́лость/ и вопие́м Ти всегда́:/ моли́ Христа́ Бо́га грехо́в оставле́ние пода́ти/ покланя́ющимся ве́рою Рождеству́ Твоему́.</p>
<p>
<red>Крестобогоро́дичен:</red>
</p>
<p>Де́ва и Ма́ти Изба́вителя, Кресту предстоя́щи,/ боле́зненно со слеза́ми рыда́ющи, ма́терски вопии́те:/ что стра́нное сие́ и пресла́вное, Сы́не?/ Источа́яй всем челове́ком безстра́стие/ посреде́ осужде́нною на Кресте́ распя́тся,/ в ре́бра пробода́емь и же́лчию напоя́емь от рук, я́же созда́;/ но воста́ни и да́руй прегреше́ний оставле́ние/ ве́рою пою́щим Боже́ственная Твоя́ страда́ния.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Бе́здна те́плых твои́х слез/ потопи́ де́монская во́инства и грехо́вныя во́лны;/ пучи́на же чуде́с су́щим во глубине́ страсте́й показа́ся.</p>
<p>Смире́ние, бде́ние, и спротяже́нную моли́тву,/ и любо́вь нелицеме́рну, и ве́ру,/ и наде́жду стяжа́в,/ был еси́ собесе́дник Небе́сным А́нгелом, о́тче преподо́бне.</p>
<p>Успи́л еси́ страсте́й многообра́зных волне́ния/ Боже́ственными восхожде́нии и непреста́нными очище́нии./ Те́мже к невече́рнему́ сия́нию по успе́нии отше́л еси́.</p>
<p>
<red>Богоро́дичен:</red> Возсия́л еси́ из Де́вы, я́ко из о́блака со́лнце,/ зве́зды озаря́ющия показа́в преподо́бныя Твоя́,/ ми́ру и страсте́м распе́ншихся, Ще́дре, си́лою Твое́ю.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́ Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, Бо́га не знаю.</emphasis>
</p>
<p>Просвеще́ние во тьме лежа́щих,/ возсия́й ми зарю́ Боже́ственными преподо́бнаго Твоего́ моли́твами,/ разори́ о́блаки окая́нныя души́ моея́,/ одожди́ ми струю́ оставле́ния:/ ино́го бо, ра́зве Тебе́, Бо́га не вем.</p>
<p>Скве́рны страсте́й очи́стив о́ко мы́сленное, о́тче Богоно́се, воздержа́нием,/ Боже́ственною же моли́твою ты отве́рзл еси́ зе́ницы ослепле́ныя/ и разори́л еси́ сия́нием исцеле́ний лю́тых омраче́ние.</p>
<p>Здра́вие душе́вное, здра́вие теле́сное,/ вси незави́стную благода́ть, прииди́те, почерпе́м,/ я́ко от исто́чника, Боже́ственныя ра́ки му́драго Пата́пия:/ чудеса́ бо источа́ет, я́ко во́ды,/ ве́рою несомне́нною к нему́ притека́ющим.</p>
<p>
<red>Богоро́дичен:</red> Да́теля жи́зни, вся́ческих содержа́щаго,/ родила́ еси́ неизрече́нным Рождество́м,/ во святы́х сла́вимаго, Отрокови́це,/ и на преподо́бных почива́ющаго,/ его́же о нас моли́, Богоневе́сто.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Светле́йшими ум просвеща́яй, о́тче, восхожде́нии,/ я́коже безпло́тен, с пло́тию пожи́л еси́,/ не умокри́вся грехми́, Пата́пие.</p>
<p>Или́ю Фесви́тянина подража́я и после́дуя Иоа́нну Предте́чи,/ в пусты́ню пе́рвее всели́лся еси́,/ безмо́лвием ум очи́стив.</p>
<p>Из Еги́пта свети́льник Богоза́рнейший,/ в Константи́нове гра́де сия́нием исцеле́ний просвеща́емь,/ облиста́л еси́, светле́йший о́тче Пата́пие.</p>
<p>
<red>Богоро́дичен:</red> На о́блаце ле́гце седя́й,/ дре́вле во Еги́пет Христо́с прии́де/ и, низложи́в и́долы, и преподо́бных ли́ки собра.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва днесь:</p>
<p>Храм твой, свя́те, духо́вное врачевство́ лю́дие обре́тше,/ со тща́нием к нему́ приходя́ще,/ цельбу́ неду́гов про́сят прия́ти,/ реше́ние же в житии́ прегреше́нных:/ ты бо всех су́щих в ну́ждах предста́тель яви́лся еси́,/ Пата́пие преподо́бне.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́бразу зла́тому, на поле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́ема, поя́ху:/ благослове́н еси́, Бо́же оте́ц на́ших.</emphasis>
</p>
<p>Огне́м мы́сленным разже́гл еси́ душе́вная чу́вствия,/ огнь грехо́вный испепели́л еси́ соде́йством ду́ха/ и светови́ден яви́лся еси́, воспева́я, Пата́пие:/ благослове́н еси́, Бо́же оте́ц на́ших.</p>
<p>Слепы́я воочи́вый соде́йством Боже́ственным, Богоблаже́нне,/ стра́сти разли́чныя исцели́л еси́/ и Боже́ственными призыва́нии полки́ лука́выя де́монов отгна́л еси́, воспева́я:/ благослове́н еси́, Бо́же оте́ц на́ших.</p>
<p>Чуде́с глубина́, врачева́ний река́,/ исто́чник непреста́нен, струя́, ника́коже оскуде́ема,/ твой гроб показа́ся, о́тче, ве́рно приступа́ющим и те́пле взыва́ющим:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Обожа́ет мя из Тебе́, Де́во, Пребоже́ственный Бог, ра́бий зрак прие́м,/ обновля́ет же стези́ зна́ния, я́коже преде́лы естества́,/ мно́жество мона́хов и преподо́бных приве́д, пою́щих:/ благослове́н еси́, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Очи́стив тя сама́го от ти́ны страсте́й попече́нием,/ светле́йшее яви́лся еси́, о́тче, прия́телище Бо́жие, взыва́я:/ по́йте Го́спода и превозноси́те во вся ве́ки.</p>
<p>Устро́ив твою́ жи́знь Боголе́пно, преподо́бне о́тче,/ строи́тель показа́лся еси́,/ служи́в до́бре потре́бам святы́х, преподо́бне,/ с ни́миже сподо́бился еси́ Вы́шняго насле́дия.</p>
<p>Ко Го́споду моли́твами очи́сти ны от вся́кия скве́рны,/ те́плою твое́ю моли́твою от треволне́ния страсте́й, и боле́зней, и скорбе́й изба́ви/ тя досто́йно, Пата́пие, чту́щия.</p>
<p>
<red>Богоро́дичен:</red> Я́же онебеси́вшая на́ше земное и тле́нное, Чи́стая, существо́,/ А́нгелов сла́ва и преподо́бных ра́дость, еди́на тва́рей Влады́чица,/ я́ко Бо́га ро́ждшая, да пое́тся во ве́ки.</p>
<p>
<red>Песнь 9</red>
</p>
<p>
<red>Ирмо́с:</red> Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</p>
<p>День спаси́тельный па́мять твоя́ возсия́,/ су́щая во тьме сердца́ просвеща́ющий и страсте́й мглу реша́щий,/ сы́ны све́та показу́яй, о́тче,/ ны́не чту́щия тя, Госпо́дня уго́дника.</p>
<p>Фиве́анов прозябе́ние, пусты́ни хвале́ние,/ мона́шествующих сла́ву и благоле́пие,/ византи́йскаго свети́льника, на земли́ А́нгела я́вльшася,/ Пата́пия вси досто́йно ублажи́м.</p>
<p>А́нгелов собесе́дник, преподо́бных равностоя́тель,/ проро́ков и апо́столов, му́чеников, иера́рхов, преподо́бне, соприча́стник быв,/ и Честне́й Тро́ице служа́ ума́ чистото́ю,/ о всех нас моли́ся.</p>
<p>
<red>Богоро́дичен:</red> Вели́кое та́инство, е́же па́че ума́, рождества́ Твоего́,/ ужаса́ет А́нгелы, Богора́дованная,/ услажда́ет преподо́бных собо́ры, Чи́стая,/ свяще́нный весели́т отцы́,/ Боже́ственно пою́щия Тя, Богоро́дице Неискусобра́чная.</p>
</section>
