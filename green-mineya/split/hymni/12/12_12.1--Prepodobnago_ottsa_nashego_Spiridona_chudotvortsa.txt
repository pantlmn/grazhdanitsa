<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Спиридо́на чудотво́рца, епи́скопа Тримифи́йскаго</p>
</title>
<p>
<red>ВЕ́ЧЕР</red>
</p>
<p>
<red>На</red> Го́споди, воззва́х:
<red>стихи́ры на 6, глас 5.</red></p>
<p>
<red>Подо́бен:</red> Ра́дуйся:</p>
<p>Радуйся, архиере́ев пра́вило,/ Це́ркве непоколеби́мое утвержде́ние,/ сла́во правосла́вных,/ чуде́с исто́чниче,/ любве́ струя́ неистощи́мая,/ свети́льниче многосве́тлый,/ ду́ха орга́не,/ у́ме Боже́ственный,/ кро́ткий и незло́бивый,/ и́же простотою и́стинною украша́ем,/ челове́че Небе́сный, земны́й А́нгеле,/ виногра́да де́лателю,/ Христо́в дру́же и́скренний,/ того́ моли́ пода́ти тебе́ чту́щим ве́лию ми́лость.</p>
<p>Кро́ток и насле́дник земли́ ты кро́тких/ вои́стинну показа́лся еси́, Спиридо́не,/ отце́в сла́во,/ и́же жи́лами му́дрых и просты́х твои́х сло́вес Боже́ственною благода́тию/ врага́ вселука́ваго и пребезу́мнаго А́рия удави́л еси́/ и, веле́ние Боже́ственное всем уясни́в,/ ве́рным показа́л еси́,/ и спаси́тельное возвы́сив ду́хом,/ вся же правосла́вныя просвети́в ясне́йше/ Еди́но сла́вити Сло́во,/ я́ко вои́стинну Единосу́щное Отцу́ Пребезнача́льному,/ подаю́щее ми́ру ве́лию ми́лость.</p>
<p>Стра́сти умертви́в плотски́я,/ ме́ртвыя благода́тию Бо́жиею возста́вил еси́,/ и змию́ в зла́то претвори́л еси́,/ и реки́ стремле́ние моли́твою твое́ю, о́тче, обузда́л еси́;/ но́щию же царю́ я́влься бе́дствующему,/ сего́ исцели́л еси́ к се́рдцу прибли́жением,/ Го́споду тя пресла́вно прославля́ющу./ Те́мже велегла́сно твою́ па́мять почита́ем/ и моще́й Боже́ственную и свяще́нную ра́ку чтим,/ из нея́же истека́ет врачева́ний Боже́ственная струя́/ и ве́лия ми́лость.</p>
<p>
<red>Сла́ва, глас 1:</red>
</p>
<p>Преподо́бне о́тче, блаже́нне Спиридо́не му́дре,/ ме́ртвую, я́коже жи́ву, вопроси́л еси́ любве́ ра́ди Бо́жия;/ змию́ же преложи́л еси́ в зла́то нището́ю обдержи́мому,/ тече́ние же удержа́л еси́ реки́, сострада́тельствовав лю́дем;/ царю́ же предста́л еси́ врач промышле́нием Бо́жиим;/ ме́ртвыя же па́ки возста́вил еси́, я́ко того́ учени́к,/ и ве́ру уясни́л еси́ посреде́ отце́в мно́гих./ Вся у́бо моги́й во укрепля́ющем тя Христе́,/ того́ и ны́не моли́ спасти́ся душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Всехва́льнии му́ченицы:</p>
<p>Заколе́ние Твое́ непра́ведное, Христе́,/ Де́ва зря́щи,/ пла́чущи, вопия́ше Ти:/ Ча́до Сладча́йшее,/ ка́ко без пра́вды умира́еши?/ Ка́ко на Дре́ве ви́сиши,/ И́же всю зе́млю пове́шей на вода́х?/ Не оста́ви Мене́ еди́ну, Благода́телю Многоми́лостиве,/ Ма́терь и рабу́ твою́, молю́ся.</p>
<p>
<red>На стихо́вне Окто́иха.</red>
</p>
<p>
<red>Сла́ва, свята́го, глас 2:</red>
</p>
<p>Святи́телей Боже́ственный сосу́д,/ о́тче преподо́бне, Спиридо́не му́дре,/ ты доброде́тельми показа́лся еси́:/ сего́ ра́ди Це́ркве предста́тель быв,/ ересенача́льники изгна́л еси́/ и А́риево хуле́ние собо́рне на зе́млю низложи́л./ Те́мже, чудоде́йствуя де́лом и сло́вом,/ Спа́са моли́ спасти́ся душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Егда́ от Дре́ва:</p>
<p>Дре́ву кре́стному Тя, Иису́се, пригвожде́на зря́щи Неискусобра́чная,/ пла́чущи, глаго́лаше:/ Ча́до Сла́дкое, почто́ оста́вил еси́ Мене́,/ ро́ждшую Тя, еди́ну,/ Све́те Непристу́пный Пребезнача́льнаго Отца́?/ Потщи́ся и просла́вися,/ я́ко да сла́ву получа́т Боже́ственную/ и́же Боже́ственныя стра́сти Твоя́ сла́вящии.</p>
<p>
<red>Тропа́рь, глас 1:</red>
</p>
<p>Собо́ра Пе́рваго показа́лся еси́ побо́рник и чудотво́рец,/ Богоно́се Спиридо́не, о́тче наш./ Те́мже ме́ртву ты во гро́бе возгласи́в,/ и змию́ в зла́то претвори́л еси́,/ и внегда́ пе́ти тебе́ святы́я моли́твы/ А́нгелы, сослужа́щия тебе́, имел еси́, свяще́ннейший./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>Или сей, глас 4:</red> Пра́вило ве́ры:</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>Оба кано́на Окто́иха, без мучеиичнов. И свята́го кано́н на 6. Глас 2. Творе́ние Феофа́ново.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть:/ препросла́вленный Госпо́дь сла́вно бо просла́вися.</emphasis>
</p>
<p>Кро́тких зе́млю дости́г, о́тче, я́ко кро́ток, и ми́лостив, и чист быв,/ настоя́щую се́рдца моего́ укроти́ бу́рю,/ я́ко да, в тишине́ Боже́ственней быв, песносло́влю тя.</p>
<p>Де́лании Боже́ственными ду́шу, о́тче, очи́стив,/ Богови́ден, Спиридо́не, был еси́/ и Боже́ственнаго ду́ха пресве́тлым обогати́лся еси́ осия́нием;/ тем озаря́еши чи́сто блажа́щия тя.</p>
<p>От па́ствы, я́коже Дави́д, тя восприе́м, Соде́тель/ слове́сныя тя поста́ви па́ствы па́стыря всеизя́щнейша,/ простото́ю и кро́тостию сия́юща/ и беззло́бием, преподо́бне па́стырю, украша́ема.</p>
<p>
<red>Богоро́дичен:</red> Пресвята́я Де́во Чи́стая,/ просвети́ и освяти́ помышле́ния и ду́шу мою́, молю́ся,/ о́блаки разоря́ющи неве́жества моего́ и тьму отъе́млющи грехо́вную,/ я́ко да по до́лгу ублажа́ю Тя.</p>
<p>
<red>Песнь 3</red>
</p>
<p>
<red>Ирмо́с</red>:
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́бося дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis></p>
<p>Ум твой безстра́стием просвети́в и Боже́ственным смире́нием украси́вся,/ дарова́ния ду́ха прия́л еси́ отгони́ти ду́хи/ и реши́ти неду́ги ве́рно чту́щих тя, свяще́ннейше.</p>
<p>Зми́я началозло́бнаго уби́в,/ нрав сребролю́бный попра́в, ми́луя тре́бующаго, святи́телю,/ зми́я преложи́л еси́ в злату́ю утварь свяще́нными твои́ми моли́твами,/ о́тче преподо́бне.</p>
<p>Возше́л еси́ на го́ру безстра́стия,/ вшел еси́ во храм Боговиде́ния,/ в скрижа́ли же се́рдца твоего́ прия́л еси́ зако́н спаси́тельный,/ я́ко свяще́ннейший и уго́дник при́сный Влады́ки Твоего́.</p>
<p>
<red>Богоро́дичен:</red> Уврачи́ стру́пы души́ моея́,/ ум мой, омраче́нный нераде́нием, Богоневе́сто, озари́, да пою́:/ несть непоро́чны, па́че Тебе́, Непоро́чная,/ и несть чи́сты, па́че Тебе́, Влады́чице.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>От па́ствы ове́ц предста́тельствовати Христо́ве Це́ркви вручи́вся,/ па́стырь Богопроизведе́н ты, Спиридо́не, возсия́л еси́,/ злосла́вия во́лки отгна́л еси́ словесы́ твои́ми, на благочести́я па́жити сию́ воспита́в./ Те́мже посреде́ Богоно́сных отце́в ве́ру утверди́л еси́ му́дростию ду́ха,/ иера́рше блаже́нне, моли́ Христа́ Бо́га, прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен. Подо́бен:</red>
</p>
<p>Я́ко Всенепоро́чная Неве́сто Творцу́,/ я́ко Неискусому́жная Ма́ти Изба́вителя, прия́телище я́ко су́ща Уте́шителя, Всепе́тая,/ беззако́ния мя су́ща скве́рное оби́телище/ и де́монов игра́лище в разуме́ бы́вша,/ потщи́ся от тех злоде́йства мя изба́вити/ и све́тлое жили́ще доброде́телей соверши́, светоно́сная, нетле́нная./ Отжени́ о́блак страсте́й и Вы́шняго прича́стия сподо́би/ и све́та невече́рняго моли́твами Твои́ми.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ ми́р у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>У́гльми Честна́го разже́гся ду́ха,/ страсте́й удобопопаля́емую вещь, всеблаже́нне, поже́гл еси́,/ ми́р же огнесия́ньми доброде́телей твои́х, Спиридо́не, просвети́л еси́.</p>
<p>Умертви́в твоя́ плотска́я дви́жения, Богодохнове́нне,/ ме́ртвыя возста́вил еси́ живо́творным твои́м приглаго́ланием./ Те́мже молю́ тя:/ умерщвле́нную ду́шу мою́, о́тче, оживи́.</p>
<p>Пови́нующися, ме́ртвая тебе́ глас, о́тче, даде́/ и речная стремле́ния твои́ми удержа́шася повеле́нии:/ яви́лся еси́ бо, блаже́нне, чудоде́латель,/ Боже́ственную благода́ть прие́мь.</p>
<p>
<red>Богоро́дичен:</red> Проро́цы Твоего́ та́инства глубину́ провозвести́ша недомы́сленную:/ еди́на бо родила́ еси́, Чи́стая, Недоразуме́ваемаго,/ воплоще́нна за милосе́рдие неисповеди́мое.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, Бо́га не знаю.</emphasis>
</p>
<p>Река́ су́щих в тебе́ дарова́ний вся́кое напоя́ет, преподо́бне, се́рдце,/ всем да́рует бога́тно здра́вие,/ вся Бо́га к сла́ве возста́вляет, тебе́ просла́вльшаго/ и чудоде́йствы вся́кими почествова́вшаго.</p>
<p>Тя царь земны́й, блаже́нне,/ Царя́ Небе́снаго я́ве позна́ и́скренняго раба́/ и дарова́ний Боже́ственных испо́лненнаго, внегда́ приити́ тебе́ к нему́/ вели́каго врача́ к Бо́гу возвеща́я.</p>
<p>Авраа́мову стра́ннолюбному нраву ты уподо́бився,/ всем дома твоего́ входы отве́рзл еси́,/ и всем всяк был еси́, и промышля́я су́щими во обстоя́нии,/ Спиридо́не блаже́нне.</p>
<p>
<red>Богоро́дичен:</red> Но́ва нам породила́ еси́ Младе́нца,/ пре́жде веков, Отрокови́це, рожде́нна от Отца́ Безнача́льна./ его́же умоли́, я́ко Сы́на и Бо́га Твоего́,/ уще́дрити Богоро́дицу Тя, Пречи́стая, душе́ю чи́стою возвеща́ющия.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Зла́то, я́ко кал, тебе́ вмени́ся, па́че зла́та безстра́стием сия́ющу/ и обогати́вшуся, преподо́бне, дарова́нии всезлаты́ми ду́ха.</p>
<p>Чи́сто служа́ Влады́це Твоему́,/ мно́жество име́л еси́, преподо́бне, послуша́ющее Тебе́ а́нгельских сил/ неви́димыми гла́сы, свяще́ннейше.</p>
<p>Пресла́вное, всему́дре, житие́ твое́ ми́ру тя пресла́вна, о́тче, соде́ла./ Те́мже Боже́ственную па́мять твою́,/ ра́дующеся, соверша́ем, пою́щии Тя.</p>
<p>
<red>Богоро́дичен:</red> Небе́с ши́рши чре́во Твое́ бысть, Неискусому́жная, Бо́га вмести́вшее,/ нигде́же вмести́маго, Всесвята́я Де́во Богоневе́сто.</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:</p>
<p>Любо́вию Христо́вою уя́зви́вся свяще́ннейший,/ ум впери́в заре́ю ду́ха,/ де́тельным виде́нием твои́м дея́ние обре́л еси́, Богоприя́тне,/ же́ртвениик Боже́ственный быв,/ прося́ всем Боже́ственнаго сия́ния.</p>
<p>
<red>И́кос:</red>
</p>
<p>Из чре́ва освяще́ннаго иера́рха Госпо́дня, восхва́лим ны́не Спиридо́на,/ благода́ти скрижа́ли прие́мшаго Боже́ственный сла́вы,/ и в чудесе́х пресла́внаго всей тва́ри,/ и я́ко те́пла и самови́дца Боже́ственнаго осия́ния,/ я́ко ни́щих предста́теля и согреша́ющих душево́дца:/ той бо Боже́ственна Престо́лу Христо́ву же́ртва бысть,/ прося́ всем Боже́ственнаго сия́ния.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ есть./ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Моисе́ево незло́бие, Дави́дову кро́тость, И́ова Авси́тидскаго непоро́чное стяжа́в,/ ду́ха был еси́ жили́ще, поя́, свяще́ннейше:/ Сый благослове́н и препросла́влен.</p>
<p>Ороше́ния на главу́ твою́ во вре́мя жа́твы небеса ́ иска́паша, бу́дущее прозна́меноваша:/ Бог бо, я́коже рече́, Боже́ственную па́мять твою́, преподо́бне, просла́ви,/ ве́рныя освяща́я хода́тайством твои́м.</p>
<p>В собо́ре отце́в тя Бог прославля́ет,/ на суде́ словеса́ твоя́ сохра́ньша, блаже́нне,/ я́же ве́рою прине́сл еси́, безслове́снейшаго А́рия обуя́ющая я́ве/ и упраздня́ющая сего́ проти́вле́ние.</p>
<p>
<red>Богоро́дичен:</red> Грозд возрасти́ла еси́ неизрече́нным сло́вом,/ я́ко лоза́, Де́во, Еди́наго невозде́ланнаго,/ вино́ источа́юща, вся веселя́щее, вся освяща́юща земны́я/ и вся́ко пия́нство лю́тых отъе́млюща.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis>
</p>
<p>Пещь страсте́й Боже́ственными одожде́ньми Боже́ственнаго ду́ха погаси́л еси́/ и ро́су источи́л еси́ неду́гов, о́тче, зной отъе́млющую/ ве́рно к тебе́ приходя́щих всегда́, блаже́нне Спиридо́не пребога́те.</p>
<p>Беззло́бив, прав, кро́ток же, и ми́лостив, и незлопа́мятлив был еси́,/ любо́вен, стра́ннолюбец, иера́рх свяще́ннейший,/ му́дростию укра́шен, преподо́бне. Правосла́вия./ Те́мже тя ве́рою почита́ем.</p>
<p>Дре́вле тебе́ глас, я́ко жива́, уме́ршая вопро́шшу ти, о́тче, даде́./ О, чудесе́ изря́дна!/ О, пресла́внаго та́инства!/ О, благода́ти, ю́же получи́л еси́,/ житие́м украша́емь а́нгельским, досточу́дне!</p>
<p>
<red>Богоро́дичен:</red> Стра́сти моего́ се́рдца исцели́ ми́лостию Твое́ю, Всепе́тая,/ ум мой умири́, и ду́шу мою́ просвети́,/ и ходи́ти мя возблагопу́тстви на стези́ спаси́тельныя,/ я́ко да при́сно пою́ Тя, Всепе́тая.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Безнача́льна Роди́теля Сы́на я́сно пропове́дал еси́,/ Единосу́щна Отцу́ и Соприсносу́щна,/ посреде́ Богоно́сных отце́в возвели́чився,/ и беззако́ннующих загради́л еси́ уста́,/ святи́телю всеблаже́нне.</p>
<p>Многосве́тлое со́лнце, отце́в украше́ние,/ иере́ев сла́ва, А́нгелов совсе́льниче,/ твою́ светоно́сную па́мять ра́достно ны́не соверша́ющия/ Све́та сподо́би невече́рняго моли́твами твои́ми.</p>
<p>Боже́ственная селе́ния, град Небе́сный, пра́зднующих кра́сный лик/ освяще́нную ду́шу твою́ и доброде́тельми укра́шенную, всеблаже́нне,/ прия́т во гла́се ра́дования.</p>
<p>
<red>Богоро́дичен:</red> Ве́лие та́инство па́че ума́ Рождества́ Твоего́ удивля́ет А́нгелы, Богора́дованная,/ наслажда́ет преподо́бных собо́р, свяще́нныя же весели́т отцы́,/ Боже́ственно пою́щия тя, наде́жду душ на́ших.</p>
<p>
<red>Свети́лен Окто́иха.</red>
</p>
<p>
<red>Сла́ва, свята́го.</red>
</p>
<p>
<red>Подо́бен:</red> Не́бо звезда́ми:</p>
<p>Тя от безслове́сныя па́ствы преведе́ в слове́сную Дух, Богоно́се,/ я́коже Моисе́я и Дави́да, и́хже уподо́бился еси́ нра́ву, Спиридо́не,/ све́те вселе́нныя.</p>
<p>
<red>Богоро́дичен:</red>
</p>
<p>Су́щих от Бо́га ми́ру пода́нных благи́х Ты вина́ была́ еси́, Богоро́дице,/ но и ны́не уми́лостиви о о́бщем спасе́нии благопреме́ннаго Бо́га.</p>
<p>
<red>На стихо́вне Окто́иха.</red>
</p>
<p>
<red>Сла́ва, свята́го, глас 4:</red>
</p>
<p>Преподо́бне о́тче, святи́телю прехва́льне,/ апо́стольскаго уче́ния быв испо́лнен/ и Боже́ственнаго ду́ха жили́ще/ доброде́тельнаго ра́ди жи́тельства показа́вся,/ церко́вный во́лки уче́ньми отгна́л еси́/ и Правосла́вных ве́ру уясни́л еси́,/ столп яви́лся еси́ благочести́я и побо́рник./ Те́мже и, чудоде́йствуя в конце́х,/ змию́ в зла́то преложи́л еси́/ и ме́ртвую к вопроше́нию воздви́гл еси́,/ но, о отце́в досточу́дне и учи́телей собесе́дниче!/ Спа́су моли́ся спасти́ ду́ши на́ша.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Я́ко до́бля:</p>
<p>Умерщвля́ема ви́дящи Христа́,/ Пречи́стая Влады́чица,/ умерщвля́юща льсти́ваго,/ восклица́ше, го́рце взыва́ющи,/ и́же из утро́бы Тоя́ произше́дшу,/ и, долготерпе́нию его́ чудя́щися, взыва́ше:/ Ча́до Мое́ Любе́знейшее,/ не забу́ди рабы́ Твоея́,/ не закоснй, Человеколю́бче, Мое́ утеше́ние.</p>
<p>
<red>НА ЛИТУРГИ́И</red>
</p>
<p>
<red>Блаже́нны Окто́иха и свята́го песнь 3-я. Проки́мен, глас 1: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.
<red>Стих:</red>
Услы́шите сия́, вси язы́цы:
<red>Апо́стол ко Евре́ем, зача́ло 335. </red>
Аллилу́ия,
<red>глас 2: </red>
Уста́ пра́веднаго поуча́тся прему́дрости:
<red>Стих:</red>
Зако́н Бо́га его́:
<red>Ева́нгелие от Луки́, зача́ло 24. Прича́стен: </red>
В па́мять ве́чную:</p>
</section>
