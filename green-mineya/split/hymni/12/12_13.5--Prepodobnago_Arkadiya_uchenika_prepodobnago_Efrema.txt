<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Арка́дия, учени́ка преподо́бнаго Ефре́ма, Новото́ржскаго чудотво́рца</p>
</title>
<p>
<red>НА МАЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры на 4, глас 1.</red></p>
<p>
<red>Подо́бен:</red> Прехва́льнии му́ченицы:</p>
<p>О́тче преподо́бне Арка́дие,/ от ю́ности своему́ Влады́це подо́бяся,/ ди́вно житие́ проше́л еси́,/ о́браз подви́жником доброде́телию показа́лся еси́,/ дарова́ние благода́ти от Человеколю́бия Бо́жия в себе́ прие́м./ Те́мже моли́ся/ дарова́ти душа́м на́шим ми́р и ве́лию ми́лость.</p>
<p>О́тче преблаже́нне Арка́дие,/ кто по́двиги и исправле́ния твоя́ испове́сть,/ я́же соверши́л еси́, Христу́ после́дуя?/ не дал бо еси́ сна очи́ма твои́ма,/ пребыва́я при́сно в моли́твах и бде́ниих,/ и́ми же ду́шу от страсте́й свободи́л еси́,/ слеза́ми непреста́нными ю очища́я,/ и ны́не моли́ся/ дарова́ти душа́м на́шим ми́р и ве́лию ми́лость.</p>
<p>О́тче преподо́бне Арка́дие,/ чистоту́ теле́сную и душе́вную добро́ту,/ я́же по о́бразу Бо́жию, от ю́ности свое́й сохрани́л еси́/ и, о́ком ума́ Бо́га зре́ти обучи́вся,/ тому́ служи́л еси́ стра́хом и любо́вию мно́гою,/ после́дуя наста́внику своему́, преподо́бному Ефре́му,/ с ним же моли́ся дарова́ти душа́м на́шим/ ми́р и ве́лию ми́лость.</p>
<p>
<red>Сла́ва, глас 6:</red>
</p>
<p>Прииди́те, и́нок мно́жества, днесь,/ духо́вно возвесели́мся в наро́читом пра́зднице сем:/ пресве́тлая бо па́мять отца́ на́шего наста́,/ в ню́же соше́дшеся,/ того́ воспои́м, глаго́люще:/ ра́дуйся, Арка́дие пресла́вне,/ на земли́, я́ко А́нгел, исполня́я во́лю Бо́жию, пожи́вый;/ ра́дуйся, ду́ха Свята́го прия́телшце и жили́ще бы́вый./ Ра́дуйся, стране́ на́шей защище́ние и утвержде́ние/ и всему́ гра́ду Торжку́ пресве́тлый свети́льниче;/ ра́дуйся, те́плый со А́нгелы предста́тель о нас ко Го́споду,/ его́же непреста́нно моли́/ дарова́ти душа́м на́шим ми́р и ве́лию ми́лость.</p>
<p>
<red>И ны́не: Богоро́дичен: Б</red>огоро́дице, Ты еси́ лоза́:</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом духо́вный/ был еси́, преподо́бне,/ бденными моли́твами и по́стными по́двигами,/ я́ко благово́нными арома́ты,/ благоукраси́в ду́шу свою́.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Дрема́ния не дал еси́/ очи́ма свои́ма, преподо́бне,/ до́ндеже ду́шу от страсте́й свободи́л еси́/ и возме́здие обре́л еси́,/ со А́нгелы водворе́ние.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Боже́ственным жела́нием/ уязви́вся, преподо́бне,/ житие́ непоро́чно проходи́л еси́,/ до́ндеже унасле́довал еси́/ Ца́рствие Небе́сное.</p>
<p>
<red>Сла́ва, глас 8:</red>
</p>
<p>И́мяше блаже́нная твоя́ душа́ и непоро́чная/ ду́ха Пресвята́го озаре́ние,/ о́тче преподо́бне Арка́дие,/ от ю́ности бо нося́ соверше́н смысл/ и любо́вию Христо́вою разгара́яся,/ держа́вно над страстьми́ воцари́лся еси́,/ и, ко́зни де́монския кресто́м низложи́в,/ та́ко по́двиг тече́ния своего́ соверши́л еси́,/ и ны́не во свете невече́рнем водворя́ешися,/ Тро́ице со А́нгелы предстоя́./ Те́мже моли́ изба́вится нам ви́димых и неви́димых враг/ и спасти́ся душа́м на́шим.</p>
<p>
<red>И ны́не, Богоро́дичен:</red> Влады́чице, приими́ моли́твы раб Твои́х:</p>
<p>
<red>Тропа́рь, глас 4:</red> От духо́внаго наста́вника:
<red>пи́сан на вели́цей вече́рни.</red></p>
<p>
<red>Сла́ва, и ны́не, Богоро́дичен:</red> Е́же от ве́ка утае́нное:</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры на 8, глас 8.</red></p>
<p>
<red>Подо́бен:</red> О, пресла́внаго чудесе́:</p>
<p>О́тче Арка́дие преподо́бне,/ окрили́в ум к Бо́гу ве́рою,/ ми́ра и я́же в нем возгнуша́лся еси́/ и, крест свой взем,/ Христу́ Бо́гу после́довал еси́,/ те́ло непокори́вое по́двиги воздержа́ния/ му́жественно порабо́тив ду́хови.</p>
<p>Я́коже со́лнце многосве́тло,/ доброде́телей све́том/ и чуде́с сия́ньми/ обре́т Ефре́ма, Арка́дие,/ от того́ просвеще́ние прия́л еси́/ и, те́мныя стра́сти отгна́в, све́тел яви́лся еси́,/ те́мже и к Све́ту Незаходи́мому премину́л еси́,/ о́тче преблаже́нне.</p>
<p>Все житие́ препроводи́л еси́ в безмо́лвии мно́зе,/ и в пла́че, и в слеза́х, и́нок быв и́стинен ве́рою,/ нестяжа́нием укра́шен,/ и воздержа́нием удобре́н,/ и, я́ко стра́не́н и пришле́ц на земли́, явля́я себе́./ Те́мже обре́л еси́/ Небе́сных благи́х наслажде́ние, досточу́дне.</p>
<p>
<red>И́ны стихи́ры, глас 8.</red>
</p>
<p>
<red>Подо́бен:</red> Все упова́ние:</p>
<p>Весь от ю́ности Го́сподеви возло́жся, Арка́дие преподо́бне,/ земну́ю красоту́ и сла́ву нивочто́же вмени́л еси́,/ да Христа́ еди́наго приобря́щеши./ и́го креста́ на ра́мо взем/ и во вся ору́жия Бо́жия оболки́йся,/ оби́тели преподо́бнаго Ефре́ма дости́гл еси́/ и, от него́ о́браза и́ноческаго сподо́блься,/ мно́гим доброде́телем о́браз был еси́./ И ны́не на Небесе́х со А́нгелы Христо́ви предстоя́, Арка́дие о́тче наш,/ моли́ спасти́ся душа́м на́шим.</p>
<p>Па́мять стра́шнаго Христо́ва прише́ствия/ в се́рдце свое́м нося́, Арка́дие преподо́бне,/ разу́мно мимотеку́щих жития́ премину́л еси́/ и, сла́ву маловре́менную презре́в,/ равноа́нгельное житие́ восприя́л еси́:/ на земли́ бо му́жески подвиза́вся,/ потща́лся еси́ плоть покори́ти ду́хови./ Ду́шу же и ум от страсте́й очи́стил еси́,/ ревнова́в житию́ преподо́бнаго Ефре́ма./ С ним же на Небесе́х Престо́лу Влады́чню предстои́ши,/ со дерзнове́нием моля́ся о душа́х на́ших.</p>
<p>Преподо́бне о́тче Арка́дие,/ измла́да возлюби́л еси́ добро́ту Влады́чню/ и, к тому́ жела́ние невозвра́тно име́я,/ оте́чество и род оста́вил еси́,/ бога́тство же и сла́ву возненави́дев,/ Христу́ еди́ному после́довал еси́,/ равноа́нгельно во оби́тели с преподо́бным Ефре́мом пожи́л еси́./ И ны́не на Небесе́х со А́нгелы Христу́ Бо́гу предстои́ши,/ Арка́дие преподо́бне,/ со дерзнове́нием моля́ся о душа́х на́ших.</p>
<p>
<red>Сла́ва, глас 2:</red>
</p>
<p>Жела́нием бу́дущих благ, преподо́бне, утверди́вся,/ чистото́ю душе́вною спасе́ния пути́ проше́л еси́,/ душегуби́тельнаго и го́рдаго зми́я смире́нием и воздержа́нием уби́л еси́./ Небе́сная же во́инства удиви́л еси́ терпе́нием свои́м,/ чи́стое прия́телшце Пресвято́му Ду́ху, о́тче преподо́бне, быв;/ сего́ ра́ди от Вседержи́тельныя десни́цы венча́лся еси́/ и чуде́с дарова́ний от него́ сподо́бился еси́./ Те́мже моли́ спасти́ся душа́м на́шим.</p>
<p>
<red>И ны́не, Богоро́дичен:</red> Пре́йде сень зако́нная:</p>
<p>
<red>Вход. Проки́мен дне. Чтения преподо́бническая
<emphasis>(зри день 5-й).</emphasis></red>
</p>
<p>
<red>На литии́ стихи́ры,</red>
</p>
<p>
<red>глас 1:</red>
</p>
<p>Днесь ликовству́ет ра́достно освяще́нная оби́тель/ и хва́лится твои́ми Богоуго́дными дея́нии,/ име́ющи твоя́ святы́я мо́щи, блаже́нне Арка́дие,/ от них же святы́ню почерпа́ем оби́льно,/ подава́ют бо цельбы́ с ве́рою притека́ющим к ним,/ те́мже, просве́щшеся тобо́ю, зове́м:/ сохраня́й, преподо́бне, ста́до твое́/ и моли́ спасти́ся душа́м на́шим.</p>
<p>
<red>Глас 8:</red>Па́мять твоя́ во благослове́ниях пребыва́ет,/ преподо́бне о́тче Арка́дие,/ кро́тость бо се́рдца твоего́, уго́дниче Христо́в блаже́нне,/ просия́ в житии́ твое́м изря́днее со́лнечнаго сия́ния./ Честна́я ра́ка свяще́нных моще́й твои́х, я́ко труба́,/ и днесь велегла́сно о добро́тах твои́х свиде́тельствует,/ благоуха́ющи благода́тию Пресвята́го ду́ха,/ и прогоня́юще мрак грехо́вный,/ и нас науча́юще благодари́ти Бо́га,/ тебе́ просла́вльшаго.</p>
<p>
<red>Глас 3:</red>Ве́лия сла́ва жития́ твоего́, о́тче наш Арка́дие,/ вся бо земна́я оста́вив, еди́наго Христа́ возлюби́л еси́/ и, тому́ служа́ чи́стою со́вестию,/ на земли́ а́нгельски пожи́л еси́./ Бесо́вская же кова́рства разори́в,/ возше́л еси́ на высоту́ доброде́телей/ и блаже́н еси́, та́ко Христу́ рабо́тав,/ те́мже и мы, в зерца́ле жития́ твоего́ путь к живо́ту́ зря́ще,/ тя непреста́нно ублажа́ем.</p>
<p>
<red>Сла́ва, глас 2:</red>
</p>
<p>Преподо́бне и Богоно́сне, блаже́нне о́тче наш Арка́дие,/ благ нетле́нных восприя́в жела́ние,/ а́нгельское на земли́ житие́ соверши́л еси́./ Испе́рва небоподо́бну добро́ту о́браза сохрани́в,/ ны́не на Небесе́х водворя́ешися/ и, Бо́гу со дерзнове́нием предстоя́,/ зерца́лом разу́мным чи́сто зри́ши Святу́ю Тро́ицу./ О чту́щих тя ве́рою и любо́вию моли́ся,/ о́тче наш Арка́дие.</p>
<p>
<red>И ны́не, Богоро́дичен:</red> О, чудесе́ но́ваго:</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>От ю́ности святооте́ческому житию́/ поревнова́в во всем, преподо́бне,/ оста́вил еси́ вся, я́же в ми́ре,/ жите́йская мудрова́ния,/ моля́ о нас Человеколю́бца.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Послуша́ния дея́ние от се́рдца исправля́я, му́дре,/ превы́ше ми́ра и я́же в нем жите́йских показа́лся еси́;/ и сего́ ра́ди в Вы́шних/ со А́нгелы Христу́ предстои́ши,/ о всех моля́ся.</p>
<p>
<red>Стих:</red> Что возда́м Го́сподеви о всех,/ я́же воздаде́ ми,</p>
<p>А́ще и юн те́лом,/ преподо́бне Арка́дие,/ но многоле́тных житие́м превозше́л еси́./ Все плотско́е мудрова́ние отри́нув,/ свой ра́зум в послуша́ние Христо́во плени́л еси́.</p>
<p>
<red>Сла́ва, глас 8. Самогла́сен:</red>
</p>
<p>Помышля́я о́ное житие́ и век бу́дущий несконча́емый,/ век сей, я́ко маловре́менен, оста́вил еси́/ и потща́лся еси́ тле́нными нетле́нная стяжа́ти,/ отню́дуже и те́ло порабо́тил еси́ ду́хови,/ да Христа́ еди́наго приобря́щеши,/ его́ же моли́ спасти́ся всем,/ любо́вию свяще́нную па́мять твою́ почита́ющим.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>Тропа́рь, глас 4:</red>
</p>
<p>От духо́внаго наста́вника, отца́ преподо́бнаго Ефре́ма, наставля́емь,/ послуша́ния до́брый рачи́телю, о́тче Арка́дие,/ от мирска́го мяте́жа удали́лся еси́/ и, и́нок быв изря́дный,/ до́брым по́двигом ревну́яй,/ от Христа́ Бо́га прия́л еси́ вене́ц сла́вы Небе́сныя;/ и ны́не вку́пе с преподо́бным отце́м Ефре́мом у Престо́ла Вы́шняго предстоя́,/ о нас моли́ся, изба́витися нам от всех бед и скорбе́й/ и спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь преподо́бному Арка́дию, два́жды. Сла́ва, и ны́не, Богоро́дичен:</red>
Е́же от ве́ка:</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Яви́лся еси́ днесь:</p>
<p>Разуме́в, я́ко век, и́же на земли́, преходя́щ есть, блаже́нне,/ век он, я́ко не преходя́щий, от се́рдца возлюби́л еси́,/ ему́же и насле́дник яви́лся еси́./ Те́мже о всех нас Христа́ Бо́га моли́,/ в пе́снех, преподо́бне, твою́ па́мять почита́ющих.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным Рождество́м Свои́м истле́вшее страстьми́ земноро́дных естество́/ и су́щим ме́ртвым прегреше́ньми жи́знь и нетле́ние породила́ еси́./ Те́мже Тя по до́лгу, Де́во Пречи́стая, вси ублажа́ем.</p>
<p>
<red>По 2-м стихосло́вии седа́лен, глас 2.</red>
</p>
<p>
<red>Подо́бен:</red> Милосе́рдия су́щи:</p>
<p>И́ноческаго жития́ исправле́ния от се́рдца возлюби́в, блаже́нне Арка́дие,/ духо́вному отцу́ послуша́нием и́скренним вда́лся еси́,/ с ни́мже Го́сподеви моли́ся спасти́ся всем нам.</p>
<p>
<red>Сла́ва, и ны́не, Богоро́дичен:</red>
</p>
<p>Милосе́рдия су́щи исто́чник,/ ми́лости сподо́би нас, Богоро́дице,/ при́зри на лю́ди согреши́вшия,/ яви́, я́ко при́сно, си́лу твою́,/ на Тя бо упова́юще, ра́дуйся, вопие́м Ти,/ я́ко иногда́ Гаврии́л, Безплотных Архистрати́г.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Прему́дрости Боже́ственней измла́да навы́к,/ вся, в ми́ре су́етная, возненави́дел еси́, преподо́бне,/ Христа́ же еди́наго возлюби́л еси́;/ отсю́ду же духо́вному отцу́ всеконе́чне в послуша́ние вда́лся еси́/ и мно́гих доброде́телей сокро́вищем обогати́лся еси́ от того́./ С ни́мже моли́ся Го́сподеви, Арка́дие преподо́бне,/ грехо́в проще́ние дарова́ти чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ Огнь бо всели́ся в Тя Божества́/ и я́ко Младе́нца млеко́м пита́вши Зижди́теля и Го́спода./ Те́мже, А́нгельский и челове́ческий род, досто́йно сла́вим пресвято́е Рождество́ Твое́ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти покланя́ющимся ве́рою пресвято́му Рождеству́ Твоему́.</p>
<p>
<red>Таже степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми.
<red>Ева́нгелие от Матфе́я, зача́ло 43.</red></p>
<p>По 50-м псалме́ стихи́ра, глас 6:</p>
<p>Егда́ Боже́ственное наи́тие на́йде на тя, преподо́бне,/ мирска́я возненави́дев, ко Христу́ прилепи́лся еси́/ и, того́ яре́м взем, по стопа́м блаже́ннаго Ефре́ма ходи́ти учи́лся еси́,/ отню́дуже о́браз мно́гим доброде́телию быв,/ воздержа́нием и моли́твами подо́бник своему́ отцу́ яви́лся еси́./ Те́мже мо́лим тя:/ моли́ся, преподо́бне, спасти́ и просвети́ти ду́ши на́ша.</p>
<p>
<red>Кано́н Богоро́дице, глас 4, со ирмосо́м на 6 и преподо́бному Арка́дию на 8, глас 2</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Сло́ве Бо́жий, молю́тися:/ даждь ми сло́во и отве́рзи ми устне́, недосто́йному рабу́,/ да восхвалю́ уго́дника Твоего́, преподо́бнаго отца́ Арка́дия,/ я́ко в Тебе́ и Тобо́ю просла́вися.</p>
<p>О́тче преподо́бне Арка́дие,/ приими́ от недосто́йнаго, ю́же воспою́, песнь с любо́вию/ и моли́ за мя, гре́шнаго раба́ твоего́,/ от усе́рдия дерзну́вшаго восхва́лити тя,/ его́ же Христо́с просла́ви.</p>
<p>Си́лою Христо́вою укрепля́емь, преподо́бне Арка́дие,/ вся кова́рства лука́ваго низве́ргл еси́ сле́зными твои́ми моли́твами,/ Богоблаже́нне Арка́дие преподо́бне.</p>
<p>Безстра́стия умо́м просвеще́нным предстои́ши Бо́гу Вседержи́телю,/ от него́же знаме́ния и чудотворе́ния испроси́в, уго́дниче Христо́в, о́тче Арка́дие,/ пресве́тлый яви́ся, я́ко просла́вися.</p>
<p>
<red>Богоро́дичен:</red> О, па́че ума́ чуде́с Твои́х, Ма́ти Де́во!/ Бо́жие бо  ипоста́сное Сло́во прия́вши во утро́бу твою́,/ родила́ еси́ па́че естества́ Безле́тнаго Сы́на,/ вся́ческая Боже́ственною Свое́ю си́лою прему́дре содержа́ща и окормляюща.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́бося дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
</p>
<p>Совесть име́л еси́ благу́, преподо́бне о́тче,/ и о́ко серде́чное, взира́ющее к Бо́гу,/ и в послуша́нии до́бре пребы́л еси́ отцу́ своему́, наста́внику преподо́бному Ефре́му,/ с ни́мже ны́не предстоя́ у Престо́ла Вседержи́теля,/ о нас Христу́ Бо́гу моли́ся дарова́ти нам ве́лию ми́лость.</p>
<p>Стягну́в те́ло свое воздержа́нием и чистото́ю,/ в Вы́шняя селе́ния, о́тче, дости́гл еси́/ и на Небесе́х со А́нгелы лику́еши./ Те́мже о нас Христу́ Бо́гу моли́ся,/ от него́ же испроси́ нам ве́лию ми́лость.</p>
<p>Нака́зан Боже́ственными уче́ньми, посту́, и воздержа́нию,/ и вся́кой доброде́тели от отца́ своего́, наста́вника духо́внаго, преподо́бнаго Ефре́ма,/ от млады́х ногте́й навы́кл еси́ и тем Бо́гу угоди́л еси́./ О́тче преподо́бне Арка́дие, моли́ся о душа́х на́ших.</p>
<p>
<red>Богоро́дичен: </red>Просвети́, Чи́стая, се́тующее се́рдце мое́,/ при́сно преступле́ньми и жите́йскими мно́гими молва́ми оскверня́емое,/ и не оста́ви мене́ враго́м бы́ти в ра́дость,/ я́ко да просла́влю и любо́вию воспою́ Тя, Всепе́тая.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Отре́кся ми́ра и духо́вному наста́внику, преподо́бному Ефре́му, покори́вся,/ а́ще и млад был еси́, о́тче, еди́ны доброде́тели стяжа́в,/ всем и́ноком о́браз был еси́./ Те́мже моли́ся грехо́в оставле́ние пода́ти любо́вию чту́щим тя.</p>
<p>
<red>Сла́ва, и ны́не, Богоро́дичен:</red>
</p>
<p>Ле́гкий о́блаче, источи́вый ве́рным ро́су Боже́ственную,/ све́щниче златокова́нный, показа́вый всем Свет немерца́ющий,/ Нескве́рная, Непоро́чная, Пречи́стая Влады́чице,/ омраче́нную ду́шу мою́ слепото́ю страсте́й безстра́стия заре́ю просвети́, молю́ся,/ и ум мой в тишине́ укрепи́,/ да по до́лгу сла́влю Тя и любо́вию пою́, Пречи́стая Всенепоро́чная.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Поще́нием и бде́нием те́ло свое́ изнури́л еси́, о́тче Арка́дие,/ А́нгелов сожи́тельниче, и по́стником ревни́телю, и всем святы́м подража́телю,/ с ни́ми же моли́ Христа́ Бо́га ве́лию и бога́тую ми́лость пода́ти нам.</p>
<p>Чистото́ю и смире́нием Бо́гу угоди́л еси́/ и наста́внику своему́ во всем повину́лся еси́,/ с ни́мже моли́ся, преподо́бне, пода́ти нам ми́р и ве́лию ми́лость.</p>
<p>Да животу́ прича́стник нетле́нному яви́шися,/ вре́менных и тле́нных, о́тче прему́дре, небре́гл еси́/ и, к Бо́гу присту́пль, со дерзнове́нием мо́лишися спасти́ся нам.</p>
<p>
<red>Богоро́дичен:</red> Ма́ти Бо́жия Чи́стая,/ страсте́й мои́х сою́зы грехо́вныя, молвы́ и неду́ги отжени́:/ и́маши бо к Нему́ дерзнове́ние и благода́ть ми́ловати ны, Госпоже́ Милосе́рдая,/ Спа́са поро́ждши пло́тию,/ Его́ же непреста́нно моли́ спасти́ся нам.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, Бо́га не знаю.</emphasis>
</p>
<p>Помоли́ся Христу́ Бо́гу, преподо́бне Арка́дие, о приходя́щих к тебе́ с ве́рою и любо́вию/ и ча́ющих в предста́тельстве твое́м грехо́в разреше́ние и неду́гов исцеле́ние получи́ти,/ е́же моли́твами твои́ми подае́ши всем незави́стно.</p>
<p>Измла́да Христу́ после́довав и наста́внику своему́ во всем повину́яся,/ поще́нием и моли́твами проти́ву ко́знем де́монским вооружи́лся еси́/ и сего́ ра́ди был еси́ свети́льник, сия́я чудесы́, Арка́дие,/ испроси́ стране́ на́шей на враги́ побе́ду и душа́м на́шим ве́лию ми́лость.</p>
<p>Сна очи́ма свои́ма не дал еси́, о́тче Арка́дие,/ ни ве́ждома свои́ма дрема́ния, до́ндеже Бо́гу угоди́л еси́,/ в тве́рдом пребыва́я послуша́нии Богому́дрому учи́телю твоему́,/ с ни́мже моли́ся о хваля́щих тя Христу́ Бо́гу на́шему,/ пода́ти нам ми́р и ве́лию ми́лость.</p>
<p>
<red>Богоро́дичен:</red> Пло́тию ро́ждши Безпло́тнаго, Богороди́тельнице Пречи́стая,/ теле́сных нас и душе́вных скве́рн омы́й/ окропле́нием Боже́ственныя благода́ти Сы́на Твоего́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ко Го́споду от ки́та Ио́на возопи́:/ Ты мя возведи́ из глубины́ а́да, молю́ся,/ да я́ко Изба́вителю во гласе хвале́ния/ и́стины же ду́хом пожру́ Тебе́.</emphasis>
</p>
<p>Земна́я и мимотеку́щая, я́ко уме́ты, вмени́в,/ Христа́ еди́наго вожделе́л еси́,/ к Нему́же сою́зом любве́ прибли́зив ду́шу свою́,/ того́ обрести́ потща́лся еси́ ненасыща́емыя добро́ты.</p>
<p>Процве́л в пусты́нных удо́лиях, прехва́льне о́тче наш, я́ко ши́пок благово́нен,/ и, я́коже крин, облагоуха́л еси́ со́вести ве́рных доброде́тельми и чудесы́./ Те́мже, преподо́бне, отжени́ от нас стра́сти смердя́щия.</p>
<p>Жела́нием зе́льным, преблаже́нне, после́довал еси́ Богоно́снаго отца́ Ефре́ма житию́:/ того́ бо учени́к изря́дный был еси́,/ с ни́мже моли́ся Го́сподеви поми́ловати ду́ши на́ша.</p>
<p>
<red>Богоро́дичен:</red> Христа́ нам родила́ еси́, Пречи́стая Влады́чице, Богора́дованная Де́во./ Те́мже спаси́ град и лю́ди, на Тя упова́ющия.</p>
<p>
<red>Конда́к, глас 2:</red>
</p>
<p>К глубина́м Боже́ственнаго ра́зума впери́в ум свой,/ в Небе́сныя оби́тели восте́кл еси́/ и равноа́нгельно житие́, о́тче Арка́дие, на земли́ пожи́л еси́,/ и во всем пови́нулся еси́ духо́вному своему́ настоя́телю и наста́внику, преподо́бному отцу́ Ефре́му,/ и ны́не, вку́пе предстоя́ще у Престо́ла Влады́ки Христа́,/ моли́ся непреста́нно о всех нас.</p>
<p>
<red>И́кос:</red>
</p>
<p>Услы́шав Христо́в Ева́нгельский глас,/ оста́вив плотска́я мудрова́ния,/ бога́тство и сла́ву ми́ра сего́, я́ко прах, вмени́в,/ от мла́дости после́довав наста́внику и учи́телю своему́ духо́вному отцу́ Ефре́му/ и от того́ вся́кия доброде́тели навы́к,/ и бысть ему́ учени́к до́брым послуша́нием,/ и над страстьми́, я́ко Безпло́тен, подвиза́вся,/ и Безпло́тных ликостоя́нию сочета́вся,/ и́же пода́й ра́зум мне, недосто́йному рабу́ своему́,/ а́ще не ты ми по́даси и не просвети́ши ми ум,/ ка́ко тя восхвалю́ и воспою́, окая́нный?/ Дерза́ю на твое незло́бие и вопию́ си́це:/ ра́дуйся, Небе́сный челове́че и земны́й А́нгеле;/ ра́дуйся, я́ко после́довал духо́вному наста́внику своему́ во всем, посто́м и моли́твами,/ тем вку́пе с ним угоди́в Бо́гу,/ и бы́сте вели́кия свети́льники, сия́юще чудесы́,/ ны́не предстоя́ще у Престо́ла Христа́, Бо́га на́шего,/ моли́теся непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Купина́ в горе́ огненеопа́льная/ и росоно́сная пещь халде́йская/ я́ве предписа́ Тя, Богоневе́сто:/ Боже́ственный бо Невеще́ственный/ в веще́ственнем чре́ве Огнь неопа́льно прия́ла еси́./ Те́мже из Тебе́ Ро́ждшемуся пое́м:/ благослове́н еси́, Бо́же оте́ц на́ших.</emphasis>
</p>
<p>Я́ко вои́стинну тле́нных оста́вль/ и непостоя́нная ми́ра сего́ за уме́ты вмени́в,/ наста́внику своему́ после́довал еси́,/ те́мже с ним у Престо́ла Бо́жия предстои́ши, моли́ся спасти́ся всем нам.</p>
<p>Я́ко добропло́дная ма́слина, в до́ме Бо́жии, преподо́бне, процве́л еси́,/ еле́ем у́бо ра́дования духо́внаго умаща́й ду́ши любо́вию пою́щих тя,/ преподо́бне о́тче Арка́дие.</p>
<p>Житие́ твое́, о́тче Арка́дие преподо́бне, всече́стне, ди́вно на земли́ показа́л еси́:/ вели́кое бо поще́ние и смире́ние стяжа́л еси́./ Сего́ ра́ди на Небесе́х жи́знь ве́чную со учи́телем свои́м преподо́бным Ефре́мом насле́довал еси́./ Те́мже моли́ся при́сно ко Го́споду, от бед изба́вити ны, пою́щия тя.</p>
<p>
<red>Богоро́дичен: </red>Тя  Предста́тельницу и́мамы, гре́шнии, о Пресвята́я Де́во:/ Ты бо благопреме́нна к нам твори́ши Сы́на Своего́ и Бо́га на́шего/ ма́терними Твои́ми моли́твами.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Я́ко свети́льник све́та, ду́шу свою́ сия́ньми доброде́телей украси́в,/ нетле́нный вене́ц от Бо́га прия́л еси́,/ и ны́не со А́нгелы и со учи́телем свои́м Престо́лу его́ предстоя́ще,/ о нас моли́ся, воспева́ющих:/ благослове́н Бог оте́ц на́ших.</p>
<p>Весь от ю́ности Бо́гови освяти́лся еси́/ и к Нему́ доброде́телию прибли́жился еси́,/ тле́нная бо, я́же на земли́, оста́вив,/ Небе́сное обре́л еси́ бога́тство.</p>
<p>Обре́л еси́ возме́здие от Христа́ Бо́га, преподо́бне о́тче Арка́дие,/ ны́не со А́нгелы святы́ми и с наста́вником свои́м, со отце́м Ефре́мом, ликовству́я/ и со все́ми пра́ведными в Небе́сных оби́телех водворя́яся./ моли́ся у́бо ко Го́споду, пода́ти нам ве́лию ми́лость.</p>
<p>
<red>Богоро́дичен:</red> Ма́ти Бо́жия Всенепоро́чная, души́ мое́й я́звы исцели́/ и стремле́ние утоли́ стра́стныя пло́ти моея́,/ омраче́нное се́рдце просвети́, ум мой умири́/ и вра́жиих напа́стей изба́ви.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Я́же пре́жде со́лнца свети́льника Бо́га возсия́вшаго,/ плотски́ к нам прише́дшаго из боку́ Деви́чу,/ неизрече́нно воплоти́вшая, Благослове́нная, Всечи́стая,/ Тя, Богоро́дице, велича́ем.</emphasis>
</p>
<p>Яви́лся еси́, о́тче Арка́дие, гра́ду на́шему столп непоколеби́м/ и прибе́жище всем, притека́ющим к тебе́:/ исцеле́ния бо благода́ть тобо́ю прие́млем/ и от лю́тых скорбе́й твои́ми моли́твами избавля́емся.</p>
<p>Приими́, святы́й преблаже́нне, о́тче досточу́дне Арка́дие, пе́ние сие́ похва́льное/ и твое́ оте́ческое покажи́ о нас ми́лование:/ не можем бо по досто́инству похвали́ти тя,/ но ели́ко можем, от усердия дерзну́хом.</p>
<p>Еже прино́сим ти, о́тче преподо́бне Арка́дие, пе́ния не пре́зри,/ но приими́ сие́ ми́лостивно/ и моли́ Творца́ на́шего, Влады́ку и Го́спода,/ изба́вити ны от вся́каго преще́ния/ и ми́лость обрести́ в день стра́шнаго его́ испыта́ния.</p>
<p>
<red>Богоро́дичен:</red> Богоро́дице Влады́чице,/ мене́, во глубину́ зла сластьми́ плотски́ми и страстьми́ жития́ впа́дша, возста́ви:/ на Тя бо, я́ко Ма́терь Бо́га на́шего, наде́жду и́мам, раб Твой./ Не пре́зри упова́ния на́шего, но сотвори́ спасти́ся всем нам.</p>
<p>
<red>Свети́лен:</red>
</p>
<p>Святы́ни храм был еси́, преподо́бне,/ и по Боже́ственному прича́стию ра́йский граждани́н,/ в не́мже пита́ешися невозбра́нно дре́ва разу́мнаго и нетле́нныя сла́вы./ Те́мже па́мять твою́, Арка́дие преподо́бне, твори́ще/ и ве́рою и любо́вию хва́ляще тя, мо́лимся:/ моли́ся Го́сподеви спасти́ся всем нам.</p>
<p>
<red>Сла́ва, и ны́не, Богоро́дичен:</red>
</p>
<p style="bulleted"/>
<p>Ра́дуйся, кля́твы Е́виной разреше́ние;/ ра́дуйся, све́те су́щим во тьме./ Ра́дуйся, хра́ме живы́й жива́го Бо́га;/ ра́дуйся, ве́рным похвало́./ Ра́дуйся, преподо́бным утвержде́ние,/ ра́дуйся, правосла́вным сла́во, Благослове́нная Мари́е.</p>
<p>
<red>На хвали́тех стихи́ры, глас 6.</red>
</p>
<p>
<red>Подо́бен:</red> Все упова́ние:</p>
<p>Вели́кая исправле́ния и по́стнический по́двиг/ вели́каго отца́ и чудотво́рца Ефре́ма,/ Арка́дие блаже́нне,/ привлеко́ша тя жела́нием к по́стническому житию́./ Те́мже, со тща́нием доброде́телем его́ подража́я,/ неукло́нно тому́ после́довал еси́/ и соо́бщник по́двигом до́блественный,/ я́ко учени́к ему́ и́стинен, яви́лся еси́./ И ны́не моли́ся ко Го́споду, преподо́бне,/ поми́ловатися душа́м на́шим.</p>
<p>Дре́во доброве́твенно и благопло́дно,/ на вода́х живо́тных вои́стинну насажде́нно,/ пита́я приходящия и осеня́я опаля́емыя,/ ты еси́, о́тче преподо́бне, напая́емь уче́нии Ефре́ма,/ и́ми же той пита́л есть своя́ ученики́./ Те́мже мо́лим тя:/ осени́ лю́ди христоимени́тыя,/ заступа́я от язы́ческих наше́ствий,/ низлага́я их возста́ния,/ нас же всех в ми́ре упра́ви, Арка́дие,/ твои́ми моли́твами.</p>
<p>Возсия́ днесь пресве́тлая и всепра́зднственная па́мять твоя́,/ пресла́вне Арка́дие,/ созыва́ющи многочи́сленное по́стник сосло́вие/ и преподо́бных ликостоя́ния к похвале́нию./ Те́мже, притека́юще к свяще́нным моще́м твои́м,/ исцеле́ния же да́ры оби́льно прие́мля,/ тебе́ венча́вшаго Христа́ прославля́ем,/ Спа́са душ на́ших.</p>
<p>
<red>Сла́ва, глас 2.</red>
</p>
<p>
<red>Самогла́сен:</red>
</p>
<p>Па́мять пра́ведника — ра́дость боя́щимся Го́спода,/ хвала́ бо его́ сла́дость ве́рным есть./ Блаже́н бо вои́стинну, его́ же избра́л и прия́л Госпо́дь./ Темже мы, веселя́щеся, почита́ем преподо́бнаго,/ ему́ же ны́не мо́лимся, я́ко иму́щу дерзнове́ние,/ дарова́ти побе́ду стране́ на́шей на язы́ки проти́вныя,/ и низложи́ти возстаю́щия непра́ведно,/ и пода́ти же ми́р ми́рови, и це́рквам единомы́слие,/ и душа́м на́шим ве́лию ми́лость.</p>
<p>
<red>И ны́не:</red> Все упова́ние мое:</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на пе́сни 3-я и 6-я. Проки́мен:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех,/ я́же воздаде́ ми.
<red>Апо́стол к Гала́том, зача́ло 213. </red>
Аллилу́ия.
<red>Стих:</red>
Блаже́н муж, боя́йся Го́спода
<red>. Ева́нгелие от Матфе́я, зача́ло 10. Прича́стен:</red>
В па́мять ве́чную:</p>
</section>
