<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Стефа́на испове́дника, архиепи́скопа Суро́жскаго</p>
</title>
<p>
<red>ВЕ́ЧЕР</red>
</p>
<p>Блаже́н муж:
<red>На</red>
Го́споди, воззва́х
<red>: поста́вим стихов 6 и пое́м стихи́ры, глас 4.</red></p>
<p>
<red>Подо́бен:</red> Дал еси́ зна́мение:</p>
<p>Житие́ непоро́чно/ яви́л еси́, Стефа́не,/ к Престо́лу Госпо́дню, прехва́льне, доше́л еси́,/ архиере́йским ми́ром пома́зався,/ на смерть преда́йся по Соде́телю созда́ние/ и ны́не, на Небесе́х всели́вся/ в же́ртвенник Госпо́день, сла́вне,/ моли́ о пою́щих тя.</p>
<p>Зна́мении и чудесы́/ тебе́ Влады́ка просла́ви,/ треблаже́нне Стефа́не:/ прого́ниши бо ду́хи и врачу́еши стра́сти,/ ду́ши просвеща́еши ве́рных,/ приходя́щих ко свято́му твоему́ гро́бу,/ А́нгелов равностоя́телю, архиере́ев сопресто́льне,/ апо́столов еди́нонравне, благове́рия побо́рниче.</p>
<p>Пога́ных преще́ния не устраши́вся, блаже́нне,/ бла́гобоязненным умо́м,/ Христо́ве благоле́пно честне́й ико́не/ научи́л еси́ всех непосрамле́нно покланя́тися/ и те́плою ве́рою целова́ти;/ и о ней претерпе́л еси́/ бие́ния, о́тче Стефа́не, и темни́цы,/ прови́дя бу́дущия ра́дости восприя́тие.</p>
<p>Све́тло же возсия́ со́лнце, му́дре, всепра́зднественная па́мять твоя́,/ заря́ми облиста́ющи доброде́тельных твои́х дея́ний, всеблаже́нне,/ просвеща́еши ве́рных сердца́ сия́нии чуде́с твои́х,/ тебе́ пра́зднуем ра́достно,/ тя чтим, Росси́и похвало́ и нам, ве́рным,спасе́ние,/ прему́дре о́тче Стефа́не/ и пресла́вне архиере́ю Христо́в, преподо́бне,/ утеше́ние стра́нным и врач неду́жным,/ не отходи́ от нас, моли́ся за пою́щих тя,/ тем ти благоусе́рдное и человеколю́би́вое смотре́ние сла́вим,/ святи́телю, всеблаже́нне Стефа́не, спаси́ ду́ши на́ша.</p>
<p>О́браз соблю́л еси́ Тро́ицы све́тло, преподо́бне о́тче,/ по Христо́ве иконе подвиза́вся му́жески,/ и не устраши́ся гноете́знаго преще́ния,/ но душе́вным мече́м умертви́л еси́,/ тем дерзнове́ние и́маши ко Го́споду,/ сохрани́ па́ству твою́ от е́реси вся́кия,/ Стефа́не многострада́льне.</p>
<p>
<red>И́ны стихи́ры, глас 2.</red>
</p>
<p>
<red>Подо́бен:</red> Ки́ими похва́льными:</p>
<p>Ки́ими похва́льными венцы́/ увязе́м святи́теля?/ свяще́нству венца́, благочести́я управле́ние,/ Це́ркви све́тлое украше́ние,/ исто́чника Боже́ственных исцеле́ний неисчерпа́емаго,/ проли́тие дарова́ний духо́вных,/ реку́ мно́гих чуде́с,/ о́трасли Суро́жския веселя́ща тече́ньми, Стефа́на,/ те́плаго предста́теля на́шего и храни́теля.</p>
<p>Ки́ими смире́нными устна́ми/ воспои́м святи́теля?/ Ди́внаго в чудесе́х и Безпло́тных сожи́теля,/ освяще́ннаго от пеле́н, столпа́ Це́ркве недви́жима,/ весе́лие земли́ Суро́жской,/ царю́ нечести́вому обличи́теля и Правосла́вию испове́дника,/ и, Христа́ ра́ди от беззако́нных зауша́ема,/ иму́ща ве́лию ми́лость.</p>
<p>Прииди́те, Суро́жстии собо́ри,/ псало́мски воспле́щем рука́ми,/ печа́льным уте́ху и отча́янным засту́пника,/ блаже́ннаго Стефа́на воспева́юще,/ Боже́ственнаго Христо́ва смире́ния ревни́теля,/ похвалу́ земли́ Суро́жской/ и всей той стране́ украше́ние,/ ро́ду же на́шему везде́ промы́сленника,/ подаю́щаго ми́ру ве́лию ми́лость.</p>
<p>
<red>Сла́ва, глас 4:</red>
</p>
<p>Подоба́ет Суро́жскому ро́ду/ Стефа́на везде́ име́ти архиере́я,/ я́ко не́кую у́тварь ца́рскую/ и сокро́вище некрадо́мо,/ всем даю́що бога́тство, спаси́тельное пропове́дание,/ и вся собира́юща к соедине́нию пе́сней Боголе́пных./ К нему́же возопие́м:/ иера́рше и испове́дниче Стефа́не,/ Христа́ Бо́га моли́ о душа́х на́ших.</p>
<p>
<red>И ны́не, Богоро́дичен:</red> И́же Тебе́ ра́ди:</p>
<p>
<red>Вход. Проки́мен дне. И чте́ния 3
<emphasis>(зри день 6-й).</emphasis></red>
</p>
<p>
<red>На литии́ стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́вное чу́до,/ я́ко усе́рдно себе́ Бо́гу возложи́л еси́,/ по́стными боле́зньми, по́стническими слеза́ми/ и Боже́ственною любо́вию исполня́ет,/ плотски́я стра́сти преоби́дел еси́,/ и попра́л еси́ воздержа́нием де́моны,/ и святи́тель Боже́ственный быв Вседержи́теля.</p>
<p>О, пресла́вное чу́до,/ я́ко усе́рдно ты, Стефа́не,/ Суро́жу быв просвети́тель/ и ча́дам его́ везде́ засту́пник,/ пасту́х Це́ркви Суро́жской,/ обурева́емым же ти́хое приста́нище,/ врач душе́вным страсте́м, вку́пе же и теле́сным,/ отоню́ду же все вку́пе веща́ют и призыва́ют твое и́мя.</p>
<p>Боже́ственным Огне́м разжига́ем Уте́шителевым, му́дре,/ и Тро́ицею осия́ем,/ вра́жия победи́л еси́ сове́ты и ла́яния,/ очи́стив себе́, Стефа́не, воздержа́нием и чистото́ю,/ дом быв Христо́в, блаже́нне,/ и чистото́ю сему́ послужи́л еси́,/ святи́тель бы́вши, свя́те.</p>
<p>Мла́ты
<a type="note" xlink:href="#note17">17</a>
желе́зными побива́еми че́люсти твоя́,/ не преста́л еси́ от любве́ Христо́вы,/ но неве́рнаго царя́ обличи́л еси́/ испове́дания ра́ди честны́я ико́ны и всю тварь ту уясни́л еси́./ О, му́жеству твоему́,/ я́ко не утерпну́л еси́ запреще́ния,/ но и́стину я́сно пропове́дал еси́.</p>
<p>До́блестей твои́х безчи́сленных, о́тче преподо́бне,/ кто бо не послуша́,/ твоему́ смире́нию и терпе́нию кто не удиви́тся?/ и́же к ни́щим ти́хость, скорбя́щим утеше́ние/ вся благоле́пно учи́л еси́, Стефа́не святи́телю,/ и ны́не неувяда́емым венце́м увязе́ся,/ и моли́ спасти́ся душа́м на́шим.</p>
<p>
<red>Сла́ва, и ны́не, глас 6:</red>
</p>
<p>Кров Твой, Пречи́стая,/ не отыми́ от раб Твои́х,/ мо́лит Тя учи́тельская седми́ца:/ Васи́лие Вели́кий, Григо́рие Боже́ственный/ и Нико́лае Мирлики́йский,/ Пе́тре, чудотво́рче русский,/ Лео́нтие Ростовский, Стефа́не Суро́жский и Росси́йский,/ и Иоа́нне Зла́тоусты́й,/ и вси чудотво́рцы Российстии, моли́теся спасти́ся душа́м на́шим.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, свяще́нная главо́,/ от пеле́н очи́стившаяся Ду́хом,/ и, сему́ соумно́жившися/ и воспита́вшися до́бре в ме́ру Боже́ственнаго наставле́ния,/ от него́же вся́ко движе́ние, вся́ко дея́ние,/ всяк ра́зум и вся́ко сло́во/ возвеща́я до́бльственне,/ кра́йняго жела́ния дости́гл еси́,/ иде́же сра́дуешися, всеблаже́нне Стефа́не,/ ликостоя́нию А́нгельскому и архиере́йскому собо́ру,/ со все́ми святы́ми умоля́й Спа́са/ поми́ловати нас.</p>
<p>
<red>Стих:</red> Свяще́нницы Твои́ облеку́тся пра́вдою,/ и преподо́бнии Твои́ возра́дуются.</p>
<p>Ра́дуйся, от среды́ тьмы мно́гия возсия́вый,/ я́ко звезда́ всесве́тлая,/ всю вселе́нную просвеща́еши све́тло/ заря́ми, о́тче, дел твои́х;/ тем вся влече́ши к непосты́дному раче́нию/ и Боже́ственною любо́вию взерца́тися всегда́/ лица́ твоего́ неразсу́днаго зрака./ И́мже и по сме́рти взя́тися, свя́те,/ прие́мшая тя сла́ва, я́вственно плодонося́щи:/ ея́же ны́не восприе́мля, умоля́й Спа́са/ поми́ловати нас.</p>
<p>
<red>Стих:</red> Восхваля́тся преподо́бнии во сла́ве/ и возра́дуются на ло́жах свои́х.</p>
<p>Ра́дуйся, честны́й у́ме,/ Тро́ице чи́стый сосу́де,/ сто́лпе Церко́вный, ве́рным утвержде́ние,/ побежда́емым по́мощь,/ звездо́, и́же сия́нии Богоприя́тных твои́х моли́тв/ разоря́я напа́стей же и скорбе́й тьму всегда́, Стефа́не,/ приста́нище ти́хое, в не́же притека́юще,/ и́же треволне́ньми жития́ одержи́ мии спаса́ются./ Христа́ моли́/ душа́м на́шим да́ти ве́лию ми́лость.</p>
<p>
<red>Сла́ва, глас то́йже:</red>
</p>
<p>Воструби́м трубо́ю пе́сней,/ стеце́мся, правосла́внии,/ и у́зрим победи́тельства пастыренача́льника Суро́жскаго/ и учи́теля на́шего./ Ца́рие и кня́зи посрами́шася/ от Стефа́нова стра́шнаго явле́ния,/ царя́ бо обличи́,/ о́бразу Христа́ Бо́га на́шего не восхоте́вшаго покланя́тися./ Па́стырие и учи́телие Правосла́вныя па́ствы,/ Христо́ва пастыренача́льника, прииди́те, восхва́лим,/ А́нгелов сожи́тельника и му́чеников похвалу́,/ архиере́ев сла́ву, и по ве́ре побо́рника,/ и на́шего те́плаго засту́пника,/ путьше́ствующим спутеше́ственника/ и пла́вающим окорми́теля,/ везде́ те́плаго предста́теля;/ первопресто́льника Суро́жскаго восхваля́юще, та́ко рцем:/ всесвя́те Стефа́не,/ предвари́, и изба́ви нас искуше́ния вся́каго,/ и спаси́ па́ству сию́ моли́твами твои́ми.</p>
<p>
<red>И ны́не, Богоро́дичен, глас то́йже:</red>
</p>
<p>Воструби́м трубо́ю пе́сней:/ прекло́ньшися бо свы́ше, Всецари́ца Ма́ти Де́ва/ благослове́ньми венча́вает воспева́ющих Ю./ Лю́дие да стеку́тся/ и Цари́це да воспле́щут в пе́снех, Царя́ ро́ждшей,/ и́же сме́ртию одержи́мыя пе́рвее/ разреши́ти человеколю́бно благоизво́лившаго;/ па́стырие и учи́телие,/ До́браго Па́стыря Пречи́стую Ма́терь, соше́дшеся, восхва́лим, све́щник златоза́рный,/ светоно́сный о́блак, Небе́с простра́ннейшу,/ одушевле́нный же киво́т,/ огнезра́чный Влады́чень престо́л,/ манноприе́мную злату́ю ста́мну,/ заключе́нную Сло́ва дверь,/ всех христиа́н прибе́жище/ пе́сньми Богогла́сными похваля́юще, си́це рцем:/ пала́то Сло́ва,/ сподо́би смире́нных нас Небе́снаго Ца́рствия,/ ничто́же бо невозмо́жно хода́тайству Твоему́.</p>
<p>
<red>Тропа́рь, глас 4:</red>
</p>
<p>Я́ко святи́тель со Безпло́тными еди́ножи́тель быв,/ священному́чениче Стефа́не,/ восприе́м бо Крест я́ко ору́жие,/ и став кре́пко сопроти́в иконоукори́теля и духобо́рцев,/ не покланя́ющихся Пречи́стому о́бразу Христа́ Бо́га на́шего,/ и отсе́кл еси́ вся́ку е́ресь лука́вых./ того́ ра́ди прие́м муче́ния вене́ц,/ изба́вил еси́ град твой Суро́ж от вся́кия неприя́зни./ И ны́не мо́лим тя, свя́те,/ да изба́виши нас от вся́ких злых искуше́ний, и бед,/ и ве́чныя му́ки.</p>
<p>
<red>Сла́ва, и ны́не, Богоро́дичен:</red> Е́же от ве́ка:</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го, два́жды. Сла́ва, и ны́не, Богоро́дичен.</red></p>
<p>
<red>По 1-й кафи́зме, седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Боже́ственным Ду́хом просвеще́н,/ пропове́дал еси́ со дерзнове́нием Правосла́вия преда́ние, всеблаже́нне Стефа́не,/ и мучи́теля беззако́нна посрами́л еси́,/ в заточе́ние непра́ведно отсыла́емы/ О́тче преподо́бне, Христа́ Бо́га моли́/ грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, глас 1.</red>
</p>
<p>
<red>Подо́бен:</red> Лик а́нгельский:</p>
<p>Кровь твоя́, му́дре, та́йно вопие́т от земли́, я́ко А́велева, блаже́нне,/ ве́льми научи́л еси́ Христо́во вочелове́чение чести́,/ я́ко посрами́л еси́ иконобо́рца е́ресь,/ сего́ ра́ди ко Го́споду взы́де, в Небе́сный черто́г Христа́ Бо́га на́шего.</p>
<p>
<red>И ны́не, Богоро́дичен:</red>
</p>
<p>Небе́сная любо́вию веселя́хуся и земна́я тре́петом ужаса́хуся,/ егда́ Пречи́стый глас на́йде на Тя, Богоро́дице:/ еди́но бо торжество́ обои́м возсия́,/ егда́ Безпло́тный ра́дость Тебе́ принесе́./ Те́мже со А́нгелом Тебе́ вопие́м:/ ра́дуйся, Чи́стая, Бо́жие жили́ще.</p>
<p>
<red>По 2-й кафи́зме, седа́лен, глас и подо́бен то́йже:</red>
</p>
<p>Боже́ственная повеле́ния умно́жив,/ ве́ру соблю́л еси́ Правосла́вия,/ беды́ прие́м за ню, Стефа́не,/ в заточе́нии пострада́в ра́нами,/ в темни́цах претерпе́в озлобле́ния, о́тче преподо́бне,/ Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Правове́рно, преподо́бне, Це́рковь Христо́ву пасл еси́,/ ерети́ческая иконобо́рства, поплева́в, отгна́л еси́,/ и царя́ посрами́л, и ны́не в Вы́шния водворя́ешися,/ святи́телю блаже́нне Стефа́не.</p>
<p>
<red>И ны́не, Богоро́дичен:</red>
</p>
<p>Боже́ственная ски́ния была́ еси́ Сло́ва,/ еди́на Пречи́стая Ма́ти Де́во,/ чистото́ю А́нгелы превозше́дшая,/ па́че всех мене́, персть бы́вша,/ оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>По полиеле́и седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Христу́ после́довав, ми́р оста́вил еси́,/ и плоть покори́в воздержа́нием я́ве, преблаже́нне Стефа́не./ Отню́дуже свяще́ния пома́зание име́л еси́,/ ны́не же к невеще́ственным преста́вился еси́ лико́м,/ моля́ о всех нас, восхваля́ющих тя.</p>
<p>
<red>Сла́ва, глас 5.</red>
</p>
<p>
<red>Подо́бен:</red> Собезнача́льное:</p>
<p>Правосла́вными сия́нии посрами́л еси́ мра́чная иконобо́рец уче́ния,/ и вся е́реси их отгна́л еси́,/ и чудесе́м самоде́телен яви́лся, о́тче, сла́вим бысть про́мыслом Боже́ственным,/ те́мже тя ве́рою почита́ем, святи́телю Стефа́не, А́нгелом равноче́стне.</p>
<p>
<red>И ны́не, Богоро́дичен:</red>
</p>
<p>Еди́на, ро́ждшая Творца́ всему́,/ еди́на, украси́вшая челове́чество Рождество́м Твои́м, Богоневе́сто,/ изба́ви мя от се́ти льсти́ваго стрельца́/ и поста́ви мя на ка́мени Христо́вых хоте́ний,/ того́, моля́щи приле́жно, его́же воплоти́ла еси́.</p>
<p>
<red>Таже степе́нна, 1-й антифо́н 4-го гла́са. Проки́мен:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех,/ я́же воздаде́ ми? Вся́кое дыха́ние:
<red>Ева́нгелие от Иоа́нна, зача́ло 35, от полу.</red></p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне, треблаже́нне, святе́йший о́тче,/ па́стырю до́брый, Нача́льнаго Па́стыря Христа́ учениче́,/ положи́вый ду́шу свою́ за Росси́ю,/ сам и ны́не, о́тче наш Стефа́не блаже́нне,/ моли́ся ко Го́споду/ дарова́ти нам ве́лию ми́лость.</p>
<p>
<red>Кано́н Богоро́дицы на 6 и свята́го два кано́на на 8. Кано́н, глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Волно́ю морско́ю/ Скры́вшаго дре́вле/ гони́теля мучи́теля —/ под земле́ю скрыша спасе́нных о́троцы;/ но мы, я́ко отрокови́цы,/ Го́сподеви пои́м,/ сла́вно бо просла́вися.</emphasis>
</p>
<p>Прииди́те, соше́дшеся, воспои́м вси свяще́ннаго на́шего Стефа́на/ и почти́м Суро́жу утвержде́ние,/ засту́пника душа́м на́шим/ и гра́ду на́шему храни́теля необори́ма.</p>
<p>Преклони́ се́рдца́ на́ша, Богоно́сче, во спаси́тельныя Христо́вы за́поведи/ не помышля́ти жите́йских, но да, душе́вных дости́гше добро́т,/ све́тло вни́дем в черто́г Христо́в.</p>
<p>Стефа́не Богому́дре, верховный о́тче,/ А́нгелом равне, Суро́жу утвержде́ние,/ не отве́ржи, но пе́сненно приими́, я́ко кади́ло, от убо́жества моего́,/ е́же ти принесо́х, недосто́йный.</p>
<p>
<red>Богоро́дичен: </red>Возопи́й, недосто́йная душе́, пре́жде сме́рти к Богома́тери,/ в по́мыслех те́пле со слеза́ми вопию́щи:/ Пречи́стая Госпоже́, Сы́на Твоего́ моли́твами Твои́ми/ ми́лостива мне сотвори́.</p>
<p>
<red>Други́й кано́н, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Христо́с ражда́ется — сла́вите!/ Христо́с с Небе́с — сря́щите!/ Христо́с на земли́ — возноси́теся!/ По́йте Го́сподеви, вся земля́,/ и весе́лием</emphasis>
<emphasis>воспо́йте, лю́дие,/ я́ко просла́вися.</emphasis>
</p>
<p>Благода́ть ду́ха прие́м, о́тче,/ в се́рдцы твое́м, Христо́в святи́телю,/ очи́сти язы́к же и се́рдце твои́х певе́ц,/ я́ко да твою́ па́мять воспева́ем све́тло, Стефа́не испове́дниче.</p>
<p>Вели́кий ны́не Стефа́н, па́стырь Це́ркве Суро́жския,/ па́стыря, вку́пе и ста́до, и весь Суро́ж све́тло призыва́ет:/ прииди́те, собра́вшеся, я́ко о́бщему отцу́ све́тло торжеству́ем.</p>
<p>Побежда́ют твоя́ исправле́ния, и словеса́, и ве́щи, Стефа́не,/ его́же ра́ди душе́вное предложе́ние прие́мли со благоуве́тием, достоди́вный,/ е́же бо по досто́инству песнь тебе́ плести́ всем невозмо́жно.</p>
<p>
<red>Богоро́дичен:</red> Безме́рна бе́здна Твоего́ непостижи́маго рождества́, Всечи́стая,/ сего́ ра́ди, ве́рнии, несомне́нно у́бо чи́сте припа́даем Ти, глаго́люще:/ ра́дуйся, Богоро́дице Де́во, Ма́ти Неневе́стная.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red> Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Блаже,/ и утверди́вый нас на ка́мени/ испове́дания Твоего́.</p>
<p>Кто тебе́ не блажи́т, преблаже́нне Стефа́не Богоно́сче,/ той мертв есть душе́ю и те́лом пре́жде сме́рти/ и пре́жде Суда́ во осужде́ние низпаде́.</p>
<p>Сокруши́ супоста́ты, преподо́бне, и си́лу их вооруже́нную;/ покори́ нам под но́ги вско́ре ви́димую рать,/ рабы́ твоя́ утверди́ и держа́ву да́руй твое́й па́стве,/ блаже́нне и свяще́нне.</p>
<p>Покры́й град твой, о́тче наш Стефа́не Богоно́сче, от сыно́в ага́рян./ Се бо скреже́щут зубы́ свои́ми на ны,/ пожре́ти ны разже́гшеся, я́ко зве́рие ди́вии,/ но сокруши́ зубы их.</p>
<p>
<red>Богоро́дичен:</red> Ле́ствицу Тя прови́де, препе́тая Ма́ти, Иа́ков во сне,/ Небесе́ досяза́ющу,/ в Ню́же Сло́во всели́ся и челове́ки возведе́,/ от человекогуби́тельнаго зми́я избавля́яй.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ Свят еси́, Го́споди.</emphasis>
</p>
<p>Позна́ тебе́ от чре́ва, Богоно́се, всеве́дый Бог,/ пре́жде возвеща́ет тебе́ А́нгелом,/ освяща́ет тебе́ путеводи́теля душа́м и па́стыря вели́каго,/ я́коже Петру́, и тебе́ вверя́ет свое́ ста́до.</p>
<p>Жезло́м воздержа́ния страсте́й мо́ре раздели́л еси́, блаже́нне, я́коже Моисе́й,/ и на безстра́стия го́ру вшел еси́, прие́м разу́мныя скрижа́ли,/ Це́рковь научи́л еси́ Христо́ву зако́ну духо́вному.</p>
<p>Смире́н яви́лся еси́, кро́ток же и тих, Стефа́не,/ отню́дуже духо́вная благода́ть, дово́льне излия́вшися в тебе́,/ вели́ка показа́ тя,/ чуде́с луча́ми зе́млю Суро́жеку́ю осиява́юща.</p>
<p>
<red>Богоро́дичен:</red> Тя, запечатанную и́стинно,/ лик проро́ческий, и заключе́нную исто́чника дверь, нарече́,/ де́вства Твоего́, Всепе́тая, издале́ча о́бразы нам пи́шущь Тя,/ ю́же соблю́де́ и по рождестве́.</p>
<p>
<red>Седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Вели́кий святи́тель Христо́в да воспое́тся,/ столп све́тлый, просвеща́яй нас чуде́с све́тлостьми,/ и о́блак ро́сный, пла́мень страсте́й погаша́ющь/ и ороша́ющь ве́рных мы́сли, Боже́ственный Стефа́н.</p>
<p>
<red>Сла́ва, и ны́не, Богоро́дичен:</red>
</p>
<p>Све́тлый свети́льниче, Боже́ственная трапе́зо, кади́льнице зла́тая,/ ста́мно, ма́нну нося́щая живоно́сную,/ ве́рных мы́сли услажда́ющи,/ я́коже проро́цы Тебе́, Де́во, провозвести́ша.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>На Кресте́ Твое́ Боже́ственное истоща́ние прови́дя,/ Авваку́м, у́жасся, вопия́ше:/ Ты си́льных пресе́кл еси́ держа́ву, Бла́же,/ приобща́яся су́щим во а́де,/ я́ко Всеси́лен.</emphasis>
</p>
<p>Отлучи́хся от Бо́га, гре́шный, и удали́хся аз, блу́дный,/ иногда́ во страну́ всели́хся дале́че, о́тче,/ обнажи́хся, послуша́в лестца́, неисправле́нный.</p>
<p>Ты пра́ведне озари́лся еси́ Трисо́лнечным Све́том Несозда́нныя Тро́ицы,/ того́ нам посли́, пою́щим его́,/ и на Небеси́ того́ сподо́би нас в Тро́ице воспева́ти,/ блаже́нный о́тче, Богоно́сный Стефа́не.</p>
<p>О́тче отце́в Богоно́сный Стефа́не,/ Суро́жу утвержде́ние, сын правове́рия,/ рабы́ своя́ соблюди́ от вся́каго прегреше́ния/ и от безбо́жных ва́рвар, ви́димых же враг и неви́димых.</p>
<p>
<red>Богоро́дичен:</red> Го́рестных слез мои́х не забу́ди/ и стена́ния души́ моея́ не пре́зри, Де́во Чи́стая и Непоро́чная,/ яви́ на мне ми́лость и Человеколю́бие Сы́на и Бо́га Твоего́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Жезл из ко́рене Иессе́ова/ и цвет от него́, Христе́,/ от Де́вы прозя́бл еси́,/ из горы́, Хва́льный, приосене́нныя ча́щи/ прише́л еси́, вопло́щся от Неискусому́жныя,/ Невеще́ственный и Бо́же./ Сла́ва си́ле Твое́й, Го́споди.</emphasis>
</p>
<p>Зако́ном от сосе́ц ма́терних подклони́вся духо́вным,/ зако́н плотски́х превше́л еси́, преподо́бне,/ я́же пре́жде вре́мене умертви́л еси́ тя́жких грехо́вных;/ сего́ ра́ди неве́рнаго царя́ обличи́л еси́,/ испове́дник вели́кий я́влься, Стефа́не.</p>
<p>Сна очесе́м твои́м и дрема́ния ве́ждом не дал еси́,/ до́ндеже обре́л еси́ ме́сто досто́йно всех блаже́нных, о́тче,/ се́рдце твое́ очи́стив досто́йне./ Те́мже показа́ тебе́ жили́ще свое́ Царь Сла́вы и Бог Ве́чный.</p>
<p>Умертви́ мудрова́ние, му́дре, пло́ти на́шея неисце́льное/ и к Боже́ственным наста́ви ны стезям, я́ко кре́пок и си́лен,/ и зако́ном благи́м повини́, блаже́нне,/ и рабы́ покажи́ Христо́вы, порабоще́нныя страстьми́ лю́тыми.</p>
<p>
<red>Богоро́дичен:</red> Пое́м вели́кое и стра́шное Твое́ та́инство,/ е́же преми́рных у́бо утаи́вся, возвести́ Тебе́ чинонача́льник,/ на Тя Сый сни́де, я́ко дождь на руно́, Всепе́тая,/ на спасе́ние на́ше и обновле́ние.</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Сою́зом любве́/  связу́еми, апо́столи,/ влады́чествующему все́ми себе́ Христу́ возло́жше,/ кра́сны но́ги очища́ху,/ благовеству́юще всем мир.</emphasis>
</p>
<p>Ду́шу мою́ очерни́х неподо́бными де́лы аз, ни́щий,/ к тебе́ вопию́,засту́пнику моему́ те́плому:/ не оста́ви мене́, прече́стне Стефа́не,/ но моли́тву сотвори́ ко Спа́су.</p>
<p>Мольбы́ твоего́ раба́ не забу́ди, о́тче люби́мый,/ но приими́ сия́ и ко Го́споду те́пле принеси́,/ да избу́дем ну́жды и огня́ негаси́маго.</p>
<p>Отягче́ну во гресе́х и на земли́ лежа́щу,/ по́мощь твою́, о́тче, посли́ мне, рабу́ твоему́,/ и возста́ви мя, да стою́ пра́ве и хожду́ в путе́х Бо́жиих.</p>
<p>
<red>Богоро́дичен:</red> Ра́дуйся, еди́на Богоро́дице, ра́дость ро́ждшая,/ А́нгельская красото́ и челове́ков вели́кое прибе́жище,/ гре́шных просты́не, волну́ющихся приста́нище, Де́во.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бог Сый ми́ра, Оте́ц щедро́т,/ Вели́каго Сове́та Твоего́ А́нгела,/ ми́р подава́юща, посла́л еси́ нам;/ тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</emphasis>
</p>
<p>Я́ко вели́кое бога́тство твои́х щедро́т яви́ся Суро́жскому ро́ду/ безчи́сленно проли́тие ми́лости твоея́, слуго́ Христо́в:/ ты бо, прося́щим су́щая подава́я,/ и тех насы́тити тща́лся еси́ твои́м предложе́нием, блаже́нне.</p>
<p>Кро́ток яви́вся и смире́н вку́пе,/ де́лом же, и сло́вом, и мы́слию,/ сим вся к себе́ привле́кл еси́, любо́вию и до́брыми де́лы./ Царя́ же злосла́внаго обличи́в,/ се́дца́ ве́рных возвесели́л еси́, укрепля́емых твои́м испове́данием.</p>
<p>Вели́кий Па́стырь всех — Христо́с,/ ове́ц тя, блаже́нне, показа́ Свои́х па́стыря и учи́теля слове́сных./ Те́мже заблужда́емых нас на гора́х поги́бельных,/ я́ко па́стырь человеколюби́в, ны́не твои́х ове́ц взыщи́.</p>
<p>
<red>Богоро́дичен:</red> Святы́х свята́я Де́во Чи́стая,/ святы́х Свята́го родила́ еси́, вся́ческая освящаю́щаго, Христа́ Изба́вителя./ Те́мже Тя, Цари́цу и Влады́чицу всех,/ я́ко Ма́терь Зижди́теля тва́рей, велича́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Бе́здна после́дняя грехо́в обы́де мя,/ и, волне́ния не ктому́ терпя́,/ я́ко Ио́на Влады́це, вопию́ Ти:/ от тли мя возведи́.</emphasis>
</p>
<p>Иму́ще тя твои́ раби́ засту́пника те́пла,/ не убои́мся супоста́тных сил, но побежда́ем ты́я,/ Кресто́м Христо́вым укрепля́еми.</p>
<p>Сохрани́ град твой, о́тче преподо́бне Стефа́не,/ и от безбо́жных инове́рных нахо́да, и от усо́бныя ра́ти/ и вся́каго стра́ха и му́ки изба́ви.</p>
<p>Даде́ нам Христо́с честна́го Стефа́на/ посека́ти проти́вная вся ви́димая во́инства/ и исправля́ти благове́рное Свое́ ста́до.</p>
<p>
<red>Богоро́дичен:</red> Свят еси́ Еди́н, во святы́х почива́яй,/ Све́том Свои́м мя осия́в, освяти́ ду́шу мою́ покая́нием,/ моли́твами Ма́тере Твоея́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Из утро́бы Ио́ну младе́нца изблева́ морски́ий зверь,/ якова́ прия́т;/ в Де́ву же все́льшееся Сло́во/ и плоть прие́мшее про́йде, сохра́ншее нетле́нну:/ Его́же бо не пострада́ истле́ния,/ Ро́ждшую сохрани́ невре́жде́нну.</emphasis>
</p>
<p>Ты Суро́жу быв просвети́тель и живу́щих в нем везде́ засту́пник,/ обурева́емых же в ско́рбех ти́хое приста́нище,/ врач душе́вных страсте́й вку́пе и теле́сных,/ отню́дуже вси вку́пе веща́ют и призыва́ют твое́ и́мя.</p>
<p>Архиере́и и свяще́нницы сра́дуются нам днесь,/ Суро́жскому отцу́ пра́зднующе,/ согласу́ют же и воспева́ют вку́пе о́бщии и́стиннии безмо́лвницы/ и прости́и вси на́шему тебе́ воспева́ют предста́телю вку́пе и учи́телю.</p>
<p>Ча́до поро́чное, аз еди́н бых, о́тче, страстьми́ скве́рными,/ вои́стинну недосто́ин до́браго твоего́, сла́вне, и кра́снаго пра́зднования;/ но ты, очи́стив мою́ скве́рну, преподо́бне, душе́вную,/ покажи́ мя ве́чери твое́й досто́йна.</p>
<p>
<red>Богоро́дичен:</red> Недр не отступль Безнача́льна Роди́теля,/ в не́дрех Чи́стыя Отрокови́цы водворя́ется/ и быва́ет безма́терен пре́жде, ны́не без отца́ воплоща́ется,/ и́же при́сно ца́рствуяй Христо́с;/ Се́го неисче́тен, и стра́шен род, и неизрече́нен.</p>
<p>
<red>Конда́к, глас 3:</red>
</p>
<p>Вы́шняго си́лою, свяще́нне, укрепи́вся,/ царе́ва низложи́л еси́ иконобо́рная шата́ния;/ днесь Суро́жу и нам ве́рным предлежа́т/ сла́ва и бога́тство — святы́я твоя́ мо́щи,/ и́хже свы́ше дароно́сят А́нгельстии чи́нове,/ пе́сньми и пе́нием славосло́вят тя,/ вели́кий свяще́нный Стефа́не.</p>
<p>
<red>И́кос:</red>
</p>
<p>Твоего́ чи́стаго и непоро́чнаго жития́/ ки́й язы́к челове́ческий/ восхва́ли́ти когда́ и воспе́ти, преподо́бне Стефа́не, возмо́жет,/ ве́рою, и ра́зумом, и и́стиною?/ и́бо во всех по́двизех до́блествен показа́лся еси́./ Ты бо, всеблаже́нне, лю́таго царя́ посрами́л еси́,/ честь же ико́ны восходи́ти на первообра́зие научи́л еси́, свя́те,/ и отце́в догма́ты, всему́дре, испове́дал еси́;/ сего́ ра́ди тя ублажа́ем, вели́кий свяще́нный Стефа́не.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Неизрече́нное чудо:/ в пещи́ Изба́вивый преподо́бный о́троки из пла́мене/ во Гро́бе мертв, бездыха́нен полага́ется/ во спасе́ние нас, пою́щих:/ Изба́вителю Бо́же,/ благослове́н еси́.</emphasis>
</p>
<p>Отве́рзи ми две́ри покая́ния, преподо́бне Стефа́не,/ и всяк мрак отжени́ от моея́ души́/ и те́ла моего́ вся скве́рны очи́сти, да приношу́ ти песнь и зову́:/ Изба́вителю Бо́же, благослове́н еси́.</p>
<p>Предста́ни души́ моея́ во исхо́де, Стефа́не прече́стне,/ и от лука́вствия сатанина́ изба́ви мя,/ я́ко да сла́влю тя ве́рно, иера́рха вели́каго, поя́ Бо́гу:/ Изба́вителю Бо́же, благослове́н еси́.</p>
<p>Иера́рше, твоя́ лю́ди упа́стви, сохраня́я нас, Стефа́не му́дре,/ и на Небесе́х сподо́би с тобо́ю Тро́ице безпреста́нно воспева́ти:/ Изба́вителю Бо́же, благослове́н еси́.</p>
<p>
<red>Богоро́дичен:</red> Дождь пода́ждь ми слез, Влады́чице,/ стру́пы душе́вныя и пло́тную че́рность, омыва́ющими, очи́сти,/ и приведи́ к Соде́телю, и муче́ния вся́каго изба́ви мя.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троцы, благочести́ю совоспита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреди́ пла́мене стоя́ще, поя́ху:/ отце́в Бо́же, благослове́н еси́.</emphasis>
</p>
<p>Земля́ Суро́жская и страны́, о́тче, чудеса́ твоя́ возвеща́ют у́бо/ и воспева́ют всю́ду, уча́щеся пе́ти ра́достно:/ отце́в Бо́же, благослове́н еси́.</p>
<p>Жени́х, кра́сный па́че всех сыно́в челове́ческих,/ я́коже есть пи́сано, неве́сте, блаже́нне, Свое́й Це́ркви,/ красне́йша тя показа́ жениха́,/ того́ нося́ща о́бразы подо́бия, отце́в Бо́га и препросла́вленна.</p>
<p>Украси́в твое́ житие́ ми́лостынею, и кро́тостию, и любо́вию,/ светлоподо́бник показа́лся еси́ изря́дный Па́стыря до́браго,/ избра́в того́ доброде́тели до́бре, ему́же пое́м:/ отце́в Бо́же, благослове́н еси́.</p>
<p>
<red>Богоро́дичен:</red> Тя Иа́ков, Богоро́дице, ле́ствицу проро́чески разумева́ет,/ Тебе́ бо ра́ди превозноси́мый на земли́ яви́ся/ и с челове́ки поживе́, я́коже благоволи́,/ воспе́тый отце́в Бог и препросла́влен.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>За зако́ны оте́ческия/ блаже́ннии в Вавило́не ю́ноши, предбе́дствующе,/ царю́ющаго оплева́ша повеле́ние безу́мное/ и, совоку́плени, и́мже не свари́шася огне́м,/ Держа́вствующему досто́йную воспева́ху песнь:/ Го́спода по́йте, дела́,/ и превозноси́те во вся ве́ки.</emphasis>
</p>
<p>Согреши́х весь гре́шный па́че всех челове́к,/ и несть греха́, его́же не сотвори́х,/ ни зла, ниже́ клеветы, и́хже не соде́ях;/ но ве́рою прихожду́ к Тебе́, Христе́,/ я́коже Манасси́ю о́наго, поми́луй мя.</p>
<p>О́тче отце́в, святы́й Стефа́не,/ правове́рия столп, сын ве́ры,/ рабы́ твоя́ спаса́й от вся́кия беды,/ возмуще́нныя от человекоуби́йцы диа́вола,/ не пре́зри моля́щихся тебе́ и́стинным се́рдцем и пою́щих:/ Го́спода воспева́йте, дела́, и превозноси́те его́ во ве́ки.</p>
<p>Сы́нове ага́ряни вооружа́ются на смире́нныя лю́ди твоя́, Стефа́не прече́стне,/ но сокруши́ их неви́димо,/ лук и стре́лы их и мечи́ вонзи́ в сердца́ их,/ да ра́достию воспое́м песнь многогла́сную:/ Го́спода по́йте, дела́, и превозноси́те его́ во ве́ки.</p>
<p>
<red>Богоро́дичен:</red> Одержи́ма прегреше́нии и в по́хотех жите́йских погруже́на,/ свободи́ и спаси́ мя, свята́я Богоро́дице, и стена́ния серде́чная услы́ши,/ я́коже блудни́цы сле́зы, и мене́, пока́явшася, Деви́це,/ и со слеза́ми припа́дающа, приими́.</p>
<p>
<red>Ин</red>
</p>
<p>
<red>Ирмо́с: </red>
<emphasis>Чу́да преесте́ственнаго/ росода́тельная изобрази́ пещь образ:/ не бо, я́же прия́т, пали́т ю́ныя,/ я́ко ниже́ огнь Божества́ — Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́си́т во вся ве́ки.</emphasis>
</p>
<p>Окорми́ моли́твою твое́ю Це́рковь твою́ многочелове́чную/ и бу́ри ветр проти́вных чу́вственных и мы́сленных/ уста́ви твои́ми моли́твами,/ и запрети́, и изба́ви вся́ких искуше́ний и смуще́ний,/ и да́же до конца́ неврежде́нную соблюди́.</p>
<p>Падо́ша воста́ющии на ны, о́тче,/ твои́ми моли́твами побежда́еми, ага́ряни вну́цы,/ хотя́щии достоя́ние твое́ озло́бити,/ и смех у́бо бы́ша, и руга́ние, паде́ния своего́ пла́чуще;/ мы же воспева́ем ра́достно твою́ свяще́нную па́мять.</p>
<p>Неизрече́нно твое́ чадолюби́е, о́тче, превосходя́ще оте́ческую любо́вь:/ всегда́ у́бо прираде́еши,/ неви́димо нас посеща́я бо́дренными твои́ми моли́твами,/ спасе́ние нам всегда́ содева́я/ и подава́я нам с ти́хостию, Стефа́не, ра́достная.</p>
<p>
<red>Богоро́дичен:</red> Всего́ мя, отпа́дша, Богоро́дице Де́во,/ и сокруши́вша, е́же по о́бразу, Чи́стая,/ Бог Своего́ созда́ния не презре́,/ но Тобо́ю всего́ мя обнови́./ Сего́ ра́ди Тя, вину́ спасе́ния на́шего, вся тварь воспева́ет, зову́щи:/ благослове́на Ты в жена́х еси́, Всенепоро́чная.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Не рыда́й Мене́, Ма́ти,/ зря́щи во Гро́бе,/ его́же во чре́ве без се́мене зачала́ еси́, Сы́на:/ воста́ну бо, и просла́влюся,/ и вознесу́ со сла́вою непреста́нно я́ко Бог/ ве́рою и любо́вию Тя величающия.</emphasis>
</p>
<p>Вельми́ ра́дуется при́сно град твой твои́ми чудесы́,/ и мы во вся́ка вре́мена насыща́емся во ве́ки от свяще́нных моще́й твои́х./ И ны́не не отходи́ от нас, моли́тву творя́ ко Го́споду,/ я́ко да от безбо́жных ва́рвар нас изба́вит.</p>
<p>Суро́жстии наро́ди, прииди́те,/ собери́теся вси к Боже́ственней ра́це отца́ на́шего, Стефа́на преподо́бнаго,/ и со слеза́ми воззови́те:/ изба́ви лю́ди своя́,/ не даждь достоя́ния твоего́ ро́ду Исма́ильтескому,/ да достодо́лжно воспое́м ми́лость твою́, святи́телю.</p>
<p>
<red>Богоро́дичен:</red> Я́ко разбо́йник, я́ко блудни́ца, вопию́ Ти от се́рдца:/ согреши́вша, оживи́ мя, свята́я Богоро́дице,/ не разгне́вайся на мя, не отве́ржи мене́ от лица́ Твоего́,/ неразу́мна су́ща и отча́янна.</p>
<p>
<red>Ин</red>
</p>
<p>
<red>Ирмо́с:</red>
<emphasis>Та́инство стра́нное ви́жу и пресла́вное:/ Не́бо — верте́п, престо́л Херуви́мский — Де́ву,/ я́сли — вмести́лище,/ в ни́хже возлеже́ Невмести́мый — Христо́с Бог,/ Его́же, воспева́юще, велича́ем.</emphasis>
</p>
<p>Сла́ву твою́ воспе́ти по досто́инству невозмо́жно:/ чудеса́ бо твоя́ мно́га/ и исцеле́ния безчи́сленна незави́стно подае́ши/ с те́плою ве́рою приходя́щим, Стефа́не святи́телю,/ похвало́ ро́да Суро́жскаго.</p>
<p>Поста́ви тебе́ Це́ркви Свое́й основа́ние Христо́с,/ столпа́ кре́пка и неподви́жна во ве́ки,/ соблюда́юща и назира́юща град свой незы́блен/ и во ве́ки ве́ка ненаве́туемь и от вся́ких избавля́юща напа́даний/ ве́рою соверша́ющих свяще́нную твою́ па́мять.</p>
<p>Архиере́и у́бо, свяще́нницы же и мона́си,/ и вси лю́дие, му́жие, и жены́, и отрокови́цы,/ ста́рцы со младе́нцы, и всяк во́зраст, и вся́ко достоя́ние/ святи́телю Стефа́ну Суро́жскому све́тло пра́зднуем.</p>
<p>
<red>Богоро́дичен:</red> Неизрече́нно Де́вы та́инство:/ Та бо престо́л Херуви́мский/ и светоно́сный черто́г показа́ся Вседержи́теля Христа́ Бо́га./ ю́же благоче́стно я́ко Богоро́дицу велича́ем.</p>
<p>
<red>Свети́лен:</red>
</p>
<p>Дави́дски процве́л еси́ в до́му́ Госпо́дни, я́ко фи́никс, о́тче преподо́бне,/ плод твои́х трудо́в стокра́тно ны́не умно́жил еси́./ Те́мже о́блак де́монов ту́чами слез твои́х, блаже́нне, погрузи́в,/ от Христа́ по́честь и вене́ц побе́ды прия́л еси́/ и чуде́с, прему́дре,незави́стно бога́тую ми́лость.</p>
<p>
<red>Богоро́дичен.</red>
</p>
<p>
<red>Подо́бен:</red> Со ученики́ взы́дем:</p>
<p>Христо́ву ны́не Престо́лу предстоя́, святи́телю,/ с Богома́терию и Пречи́стою Де́вою моля́ся не преста́й/ побе́ды на ва́рвары стране́ на́шей дарова́ти/ и ми́р ми́ру и душа́м спасе́ние, прему́дре,/ соверша́ющим, о Стефа́не, па́мять твою́, святи́телем красото́.</p>
<p>
<red>На хвали́тех стихи́ры на 4, глас 4:</red>
</p>
<p>Стефа́не, пресла́вне о́тче,/ архиере́ю Христо́в,/ утеше́ние стра́нных,/ врач неду́жных,/ не отхо́дй от нас,/ моля́ за пою́щия тя.</p>
<p>О́браз соблю́л еси́, преподо́бне о́тче,/ по Христо́ве иконе стал еси́ му́жески,/ не устраши́вся гноете́знаго преще́ния,/ но духо́вным мече́м того́ умертви́л еси́./ Тем дерзнове́ние и́маши ко Го́споду,/ спаси́ па́ству твою́ от е́реси вся́кия, Стефа́не многострада́льне.</p>
<p>
<red>Глас 8:</red>
</p>
<p>До́блестей твои́х, преподо́бне о́тче,/ плод уясни́ ве́рных сердца́:/ кто бо слы́ша безме́рное твое́ смире́ние/ и терпе́нию не удиви́тся,/ е́же к ни́щим ти́хость, к скорбя́щим ми́лование?/ вся боголе́пно научи́л еси́, святи́телю Стефа́не./ И ны́не неувяда́емым венце́м увя́злся еси́,/ моли́ спасти́ся душа́м на́шим.</p>
<p>
<red>Сла́ва, глас 6:</red>
</p>
<p>Преподо́бне треблаже́нне,/ свяще́нный о́тче,/ па́стырю до́брый,/ Первопа́стыря Христа́ учениче́,/ положи́вый ду́шу твою́ за Суро́ж;/ ты и ны́не, Стефа́не святи́телю,/ проси́ моли́твами твои́ми/ дарова́ти нам ве́лию ми́лость.</p>
<p>
<red>И ны́не, Богоро́дичен:</red> Богоро́дице, Ты еси́ лоза́:</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны, пе́рваго кано́на песнь 3-я, на 4 и 2-го песнь 6-я, на 4. Проки́мен, глас 1:</red> Уста́ моя́:
<red>Стих:</red>
Услы́шите сия:
<red>Апо́стол ко Евре́ем, зача́ло 318.</red>
Аллилу́ия,
<red>глас 2:</red>
Уста́ пра́веднаго:
<red>Стих:</red>
Зако́н Бо́га:
<red>Ева́нгелие от Матфе́я, зача́ло 11. Прича́стен:</red>
В па́мять ве́чную:</p>
</section>
