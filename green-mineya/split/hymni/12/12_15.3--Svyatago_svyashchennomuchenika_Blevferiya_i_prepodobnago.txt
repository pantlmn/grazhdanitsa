<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Блевфе́рия и преподо́бнаго отца́ на́шего Па́вла, и́же в Латре.</p>
</title>
<p>
<red>А́ще изво́лиши́, пой аллилу́ия</red>
</p>
<p>
<red>На </red>Го́споди, воззва́х:
<red>стихи́ры священному́ченика 3 и преподо́бнаго 3.</red></p>
<p>
<red>Стихи́ры священному́ченика, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Сосу́д свяще́ннейший/ ду́ха Боже́ственнаго был еси́,/ ду́шу очи́стив от страсте́й, свяще́ннейше./ Отсю́ду Боже́ственное пома́зание свято́е прия́л еси́,/ архиере́й быв, и наста́вник люде́й Богому́дрый,/ и му́ченик непобеди́мь/ нас ра́ди стра́сти Претерпе́вшаго/ и безстра́стие Источи́вшаго,/ страда́льче Блевфе́рие.</p>
<p>До́бре по́двиг тя ви́девши сконча́вша,/ я́же до́бре тя ро́ждшая,/ ра́вное жела́ющи тебе́/ проити́ тече́ние,/ тебе́ объе́мши посреде́ три́знища, му́дре,/ я́коже ю́ница, закала́ется./ С не́юже мо́лим тя:/ о нас, Елевфе́рие, Спа́са и Го́спода умоли́, преблаже́нне.</p>
<p>Те́ло преоби́дел еси́,/ ураня́емо бие́ньми и огню́ приближа́ющееся./ Ум бо впери́л еси́ непобеди́мым жела́нием,/ красне́йшею добро́тою Боже́ственнаго рачи́теля,/ его́же сла́дким уязви́лся еси́ жела́нием,/ му́чеников удобре́ние, архиере́ев украше́ние,/ страда́льче Елевфе́рие, А́нгелов собесе́дниче.</p>
<p>
<red>Стихи́ры преподо́бнаго, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>Па́вле, мона́шествующих добро́та,/ прозябе́ние кра́сное пусты́ни,/ преподо́бных хвала́, Ла́тра честно́словие,/ ве́рных твердь,/ любо́вию соверша́ющия твою́ всечестну́ю па́мять/ и моще́й твои́х облобыза́ющия ра́ку/ изба́ви обстоя́ния вся́каго и о́гненнаго осужде́ния/ ко Влады́це твои́ми моли́твами.</p>
<p>Храм Тро́ицы тебе́ сама́го соде́лав,/ о́тче Богоблаже́нне,/ храм бо И́мени сея́ воздви́гл еси́,/ в пусты́ни же непрохо́дныя Ла́трския вшед,/ я́ко Моисе́й в Сина́йскую гору, всели́лся еси́,/ иде́же, прие́м Боже́ственный зако́н,/ мона́шествующих мно́жества и́стинно науча́еши изря́днейшим, всечу́дне.</p>
<p>Име́я дерзнове́ние к Бо́гу,/ па́стве, ю́же соста́вил еси́ мно́гими по́ты, преподо́бне,/ моли́ сохрани́тися от искуше́ний врага́/ и язы́ческих нахожде́ний, огня́ же и меча́/ и вся́каго прило́га наве́та лука́ваго:/ тебе́ бо градоде́ржца и покро́в иму́ще,/ на тя наде́жду с Бо́гом стяжа́хом, блаже́нне.</p>
<p>
<red>Сла́ва, и ны́не, Богоро́дичен.</red>
</p>
<p>
<red>Подо́бен то́йже:</red>
</p>
<p>Еди́на невмести́маго Бо́га/ нетесноме́стно во чре́ве носи́ла еси́,/ Челове́ка бы́вша за бла́гость, Пресвята́я Богоневе́сто./ Те́мже молю́ Тя:/ утесня́ющих мя страсте́й измени́,/ я́ко да те́сную и правую стезю́, ше́ствовав, дости́гну,/ ю́же к жи́зни, Де́во, водя́щую.</p>
<p>
<red>Крестобогоро́дичен:</red>
</p>
<p>Егда́ нескве́рная А́гница/ ви́де Своего́ А́гнца/ на заколе́ние, я́ко Челове́ка, во́лею влеко́ма,/ пла́чущи, глаго́лаше:/ безча́дствовати Мя ны́не тщи́шися, Христе́, ро́ждшую Тя,/ что сие́ сотвори́л еси́, Изба́вителю вся́ческих,/ оба́че воспева́ю и сла́влю/ твою́, ю́же па́че ума́ и сло́ва,/ крайнюю бла́гость, Человеколю́бче.</p>
<p>
<red>Тропа́рь, глас 4:</red>
</p>
<p>И нра́вом прича́стник,/ и престо́лом наме́стнаме́стник, апо́столом быв,/ дея́ние обре́л еси́, Богодохнове́нне,/ в виде́ния восхо́д,/ сего́ ра́ди, сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Елевфе́рие,/ моли́ Христа́ Бо́га/ спасти́ся душа́м на́шим.</p>
<p>
<red>Сла́ва, преподо́бнаго, глас то́йже:</red>
</p>
<p>Я́ко Безпло́тных единовсе́льника/ и всем преподо́бным соо́бщника,/ всесла́вне Па́вле, пое́м тя и мо́лим тя:/ моли́ся всегда́ о нас,/ я́ко да обря́щем ми́лость.</p>
<p>
<red>И ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>Еди́н кано́н Окто́иха. И святы́х два кано́на. Кано́н священному́ченика, глас 1, его́же краегране́сие:</red> Страсте́й свобо́дна мя покажи́, всеблаже́нне.
<red>Ио́сиф.</red></p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
</p>
<p>Страсте́й омраче́нием порабоще́ннаго/ све́тлыми моли́твами твои́ми, му́чениче Елевфе́рие, ны́не свободи́,/ да я́ко раба́ тя Христо́ва Боже́ственными воспою́ пе́сньми.</p>
<p>Страда́ния возсия́л еси́ чисте́йшими заря́ми, свяще́ннейше,/ обагри́л еси́ кро́вию свяще́нную твою́ оде́жду/ и был еси́ светови́ден ду́хом.</p>
<p>Бо́гу прилепля́лся чисте́йшим умо́м от ю́ности,/ плотска́го мудрова́ния ду́шу удали́л еси́/ и чуде́с оби́льною благода́тию обогати́лся еси́.</p>
<p>
<red>Богоро́дичен:</red> Я́ко престо́л огнезра́чен, но́сиши Зижди́теля,/ я́ко одушевле́н черто́г и кра́сна пала́та, Царя́ вмеща́вши,/ бы́вшаго, е́же есмы́, кроме́ преложе́ния и смеше́ния.</p>
<p>
<red>Ин кано́н преподо́бнаго, глас то́йже.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Христо́с ражда́ется — сла́вите!/ Христо́с с Небе́с — сря́щите!/ Христо́с на земли́ — возно́ситеся!/ По́йте Го́сподеви, вся земля́,/ и весе́лием воспо́йте, лю́дие,/ я́ко просла́вися.</emphasis>
</p>
<p>Но́вое тебе́ пе́ние похва́льное привнести́/ во отверзе́ние уст, Па́вле Богоно́се, тща́щуся,/ подаждь ми глаго́лати твои́ми моли́твами, преподо́бне, благода́ть,/ я́ко да по́двиги твоя́ честны́я пропове́м.</p>
<p>От ю́ности, преподо́бне, яре́м Госпо́день восприе́м,/ и, в бразда́х твоего́ се́рдца пшени́цу се́яв духо́вную,/ клас пожал еси́, утвержда́ют ду́ши, Богоблаже́нне.</p>
<p>По́ты мно́жайшими восприя́л еси́ Вы́шнее Ца́рство,/ я́ко безпло́тен на земли́ жив/ и те́лом пожи́в а́нгельское житие́./ И ны́не у́бо, в Высоча́йших Тро́ице предстоя́, нас помина́й.</p>
<p>
<red>Богоро́дичен:</red> Тле́нную мою́ плоть, Богоневе́сто, прие́м от Твои́х крове́й Безпло́тный/ и, в я́слех возлеги́й во́лею,/ сию́, ю́же прия́т, обожа́ет плоть, Богома́ти,/ от соедине́ния ея́ Преблаги́й.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Да утверди́тся се́рдце мое́ в во́ли Твое́й, Христе́ Бо́же,/ и́же над вода́ми не́бо утвержде́й второ́е/ и основа́вши на вода́х зе́млю, Всеси́льне.</emphasis>
</p>
<p>За Христа́ страда́ти изво́ливый, я́звы терпи́ши теле́сныя,/ услажда́лся, му́дре, боле́зньми и скорбьми́;/ сего́ ра́ди неболе́зненну жи́знь ны́не восприя́л еси́.</p>
<p>Те́плым жела́нием сотво́ршаго, страда́льче Богому́дре, держи́мь,/ разжже́нней тебе́ сама́го поверга́вши хи́трости,/ ороша́емь ду́ха огне́м, Елевфе́рие.</p>
<p>Во свяще́нницех свяще́ннейший и в му́ченицех му́ченик тверде́йший я́влься,/ вене́ц сугу́б прия́л еси́, блаже́нне,/ лице́ Бо́жие вы́ну ви́дя.</p>
<p>
<red>Богоро́дичен:</red> Жезл кре́пости прозя́бла еси́ — Христа́, И́мже утвержда́емся:/ Тя бо вообража́ше Ааро́нов жезл, иногда́ прозя́бший,/ неде́ланная земле́, Чи́стая Голуби́це Присноде́во.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ Свят еси́, Го́споди.</emphasis>
</p>
<p>О, твоего́ му́жества!/ О, душе́вныя до́блести, сла́вне!/ Ты бо, члено́вныя львов сокруши́ти неви́димых жела́я,/ два ка́меня носи́л еси́ превели́ка во время но́щи,/ тя́готу на ра́менах.</p>
<p>Кто твоя́ по́двиги изрещи́ по достоя́нию возмо́жет?/ Ты бо, пути́ жесто́кия в пусты́ни ше́ствуя,/ суро́выя же́луди ел еси́,/ вкуш́ение навыца́я твое́ услажда́ти боле́зньми воздержа́ния.</p>
<p>Богови́дец дре́вле Моисе́й/ в купине́ сподо́бися та́инственнаго виде́ния,/ всечестны́й же Па́вел, огню́ я́вльшуся свы́ше,/ сам позна́ я́ве себе́ сама́го, неопа́льно распаля́ема.</p>
<p>
<red>Богоро́дичен:</red> Безнача́лен Сый естество́м я́ко Бог/ и Отцу́ Сло́во равноче́стное,/ е́же под ле́том прия́л еси́, ро́ждся от Де́вы, нача́ло,/ естество́м я́влься Челове́к, и, младе́нствовав, я́ко Отроча́,/ Ты, Христе́, яви́лся еси́, пелена́ми пови́т.</p>
<p>
<red>Конда́к преподо́бнаго, глас 8.</red>
</p>
<p>
<red>Подо́бен:</red> Взбра́нной:</p>
<p>От ю́ности, му́дре, я́же па́че смы́сла вожделе́л еси́ му́жески,/ мирски́й мятеж оста́вил еси́,/ и был еси́ Боже́ственнаго ра́ди жи́тельства Тро́ицы жили́ще,/ и просвети́л еси́ ве́рою приступа́ющим тебе́./ Тем зове́м: ра́дуйся, Па́вле пребога́те.</p>
<p>
<red>Седа́лен священному́ченика, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Свобо́ден ум от страсте́й стяжа́в,/ был еси́ Бо́жий и́скреннейший раб/ и от ле́сти свободи́л еси́ до́бре послу́шавшия тебе́:/ пострада́в же я́ко иере́й и му́ченик, Елевфе́рие,/ сугу́б прия́л еси́ венец:/ моли́ спасти́ся нам.</p>
<p>
<red>Сла́ва, преподо́бнаго, глас 8.</red>
</p>
<p>
<red>Подо́бен:</red> Прему́дрости:</p>
<p>Окормля́емь си́лою вседе́тельною/ и ве́трилом вкриля́емь Кре́стным,/ легко́ преплы́л еси́ жите́йскую бу́рю/ и к Боже́ственным и́стинно приста́нищем дости́гл еси́,/ доброде́телей ку́плю мно́гу стяжа́в,/ ю́же Влады́це всех прине́сл еси́/ и е́же, благи́й ра́бе, слы́шал еси́ и сим после́дующая./ Те́мже, Па́вле блаже́нне, моли́ Христа́ Бо́га/ грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́мь безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ Воплоще́нному безсе́менно моли́ся приле́жно/ о всех рабе́х Твои́х, непреста́нно моля́щих Ти ся, Богоро́дице Пречи́стая,/ моля́щи его́ при́сно согреше́ний оставле́ние дарова́ти/ воспева́ющим досто́йно сла́ву твою́.</p>
<p>
<red>Крестобогоро́дичен:</red>
</p>
<p>Де́ва и Ма́ти Изба́вителя, Кресту́ предстоя́ще,/ боле́зненно со слеза́ми рыда́ющи, ма́терски вопия́ше:/ что стра́нное сие́ и пресла́вное, Сы́не?/ Источа́яй всем челове́ком безстра́стие,/ посреде́ осужде́нною на Кресте́ распя́тся,/ в ре́бра пробода́емь и же́лчию напоя́емь от рук, я́же созда́л еси́./ Но воста́ни и да́руй прегреше́ний оставле́ние/ ве́рою пою́щим Боже́ственная Твоя́ страда́ния.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ вопло́щение,/ пропове́дал еси́, вопия́:/ внегда́ прибли́жится ле́том — позна́ешися,/ внегда́ приити́ вре́мени — пока́жешися./ Сла́ва си́ле Твое́й, Го́споди.</emphasis>
</p>
<p>Ни зия́ния львов, ни вре́ния огня́, ни лю́тых преще́ния/ кре́пости твоего́, священнотаи́нниче, разсла́биша терпе́ния,/ но, я́ко адама́нт, му́ками услажда́лся еси́,/ ре́вностию Боже́ственною распаля́емь.</p>
<p>Вод живо́точных уста́ твоя́ испо́лнена,/ ре́ки источи́ша Боже́ственных уче́ний, священному́чениче,/ потопля́ющие беззако́ннующих руга́ния/ и напая́ющия се́рдца́ позна́вших Христа́ Бо́га.</p>
<p>Вельми́ тя прославля́я твой Соде́тель,/ за него́же усе́рдствовал еси́ страда́ти, страстоте́рпче,/ го́лубя тебе́ посыла́ет, приноша́юща пи́щу а́нгельскую,/ равноа́нгельну бы́вшу страда́ний светле́йшими сия́ньми.</p>
<p>
<red>Богоро́дичен:</red> Ужасо́шася зря́ще А́нгельская во́инства,/ ка́ко Неви́димый зра́ком/ су́щим по нам из Тебе́ ви́ден бысть, Де́во Богороди́тельнице:/ его́же моли́ спасе́ния сподо́бити вся,/ ве́рно Тя сла́вящия.</p>
<p>
<red>Ин</red>
</p>
<p>
<red>Ирмо́с:</red>
<emphasis>Жезл из ко́рене Иессе́ова/ и цвет от него́, Христе́,/ от Де́вы прозя́бл еси́,/ из горы, Хва́льный, приосене́нныя ча́щи/ прише́л еси́,</emphasis>
<emphasis>вопло́щся от Неискусому́жныя,/ Невеще́ственный и Бо́же./ Сла́ва си́ле Твое́й, Го́споди.</emphasis>
</p>
<p>Сном победи́вшуся тебе́ иногда́ во вре́мя ю́ности/ и ко всено́щному осла́бившуся стоя́нию,/ твой, ви́дев, честны́й учи́тель Петр по лицу́, о́тче, ударя́ет/ и, тебе́ зауше́ние дав, дае́т а́бие исцеле́ние.</p>
<p>Бо́гу осо́бь бесе́дуя/ и сему́ прибли́жився несре́дственне, Па́вел, оте́ц наш,/ никогда́же победи́вся, от сна пребы́сть по я́зве учи́телеве,/ но, я́коже безпло́тен сый, бодр при́сно бысть.</p>
<p>Сосу́д свяще́ннейший я́влься,/ ми́ро Небе́сное — Христа́ прия́л еси́ се́рдцем твои́м/ и, свещу́ твоего́ терпели́внаго воздержа́ния жи́тельством доброде́тельным вжег све́тло,/ к Неве́стнику Боже́ственному восте́кл еси́.</p>
<p>
<red>Богоро́дичен:</red> Име́я, Сло́ве, престо́л Не́бо, зе́млю же подножие,/ в ложесна́ Де́вы, воплоща́яся, вшел еси́/ и во у́бог верте́п всели́лся еси́;/ от волхво́в же, царе́й перси́дских,/ я́ко Царь да́ры и Богочелове́к прия́л еси́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Твой ми́р даждь нам,/ Сы́не Бо́жий:/ ино́го бо, ра́зве Тебе́, Бо́га не зна́ем,/ и́мя Твое́ имену́ем,/ я́ко Бог живы́х и ме́ртвых еси́.</emphasis>
</p>
<p>Ле́стными ухшцря́яй укра́сти тя словесы́, му́чениче, враг вселука́вый/ смех зри́тся,/ му́дростию твое́ю му́дрец зло́бы прехищря́емь.</p>
<p>На колесни́це взима́емь Боже́ственных доброде́телей, сла́вне,/ высоту́ дости́гл еси́ муче́ния/ и низложи́л еси́ лука́вых бесо́в превознесе́нную горды́ню.</p>
<p>Ви́дети красоту́ жела́я Иису́сову, преподо́бне,/ тебе́ сама́го украси́л еси́ муче́ния красото́ю/ и к Нему́ прише́л еси́, венча́вся све́тлым венце́м.</p>
<p>
<red>Богоро́дичен:</red> Удивля́ет всяк ум чу́до Твое́, Чи́стая:/ ражда́еши бо Бо́га пло́тию и Пита́теля пита́вши млеко́м,/ искуше́ния му́жеска не позна́вши, Сам я́ко весть Еди́н.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бог Сый ми́ра, Оте́ц щедро́т,/ Вели́каго Сове́та Твоего́ А́нгела,/ ми́р подава́юща, посла́л еси́ нам;/ тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</emphasis>
</p>
<p>От ка́ла страсте́й очи́стив ум,/ нескве́рно зерца́ло был еси́, осия́ния ду́ха прие́м при́сно./ Те́мже тебе́ искуси́тель посрами́ся, прирази́вся,/ и́же сада́ зло́бы не́мощь изучи́вый.</p>
<p>Му́дрость су́що — Христа́ Бо́га во твое́м се́рдцы стяжа́в обита́ющую,/ нему́драго низложи́л еси́ зло́бы му́дреца нога́ми твои́ми кра́сными,/ мудростьми́ разли́чными прельсти́ти тя, Па́вле Богому́дре, покуша́ющася.</p>
<p>Све́та сый прия́телище, дне сын,/ тьмы прельсти́л еси́ нача́льника,/ я́коже льва, на тя наве́тующа, земны́ми тру́сы и колеба́нии ка́мений,/ безсту́дием устраша́юща, Па́вле, и мечта́нии свире́пствующа.</p>
<p>
<red>Богоро́дичен:</red> Изве́рженна пе́рваго Ада́ма из Еде́ма, Присноде́во Отрокови́це Богоневе́сто,/ Сло́во Пребезнача́льное, из Тебе́ вопло́щся/ и в я́сли безслове́сных восклони́вся я́ко Младе́нец,/ наш род от безслове́сия изба́ви.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Наро́читый овен паств Христо́вых, па́стырь слове́снейший,/ по́двигов стезя прославля́ется,/ Бо́га просла́вив свои́ми удесы́.</p>
<p>Вжили́вся к Бо́гу воззре́нии, му́дре,/ обезжи́лил еси́ врага́ многоко́зненнаго тве́рдо, приснопа́мятне,/ му́чеников сла́во, свяще́нства пра́вило.</p>
<p>К ра́нам терпя́, ко огню́ самоидя́,/ успи́л еси́ звере́й свире́пых стремле́ния,/ неусы́пну к Зижди́телю име́я любо́вь.</p>
<p>
<red>Богоро́дичен:</red> Свяще́ния сень я́вльшися, Мари́е,/ оскверне́нную сластьми́ окая́нную мою́ ду́шу освяти́/ и Боже́ственныя сла́вы прича́стницу сотвори́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Из утро́бы Ио́ну младе́нца изблева́ морски́й зверь,/ якова́ прия́т;/ в Де́ву же все́льшееся Сло́во/ и плоть прие́мшее про́йде, сохра́ншее нетле́нну:/ его́же бо не пострада́ истле́ния,/ Ро́ждшую сохрани́ невре́жде́нну.</emphasis>
</p>
<p>Я́коже Спас, Христо́с Бог наш, ма́лыми хле́бы наро́д насы́ти многочи́слен,/ та́кожде и Па́вел, таи́нник Христо́в,/ скуде́ла мале́йшаго ма́лою водо́ю мно́жества до сы́тости возвесели́,/ и сы́тость явля́ет оби́лие.</p>
<p>Уставля́еши зной моли́твами твои́ми, чу́дне,/ и реши́ши глад прети́мый:/ вода́ми же, свы́ше пролия́вшимися, упая́еши зе́млю/ и напая́еши сухи́я сея́ бразды,/ прозяба́я и богатя́ дарова́нии/ и умножа́яй сея́ де́лание.</p>
<p>Неболе́зненную жи́знь в боле́знех восприя́л еси́/ и боле́зней лю́тых уставля́еши озлобле́ние/ ве́рою прося́щим прия́ти врачева́ния от тебе́, всече́стне, отце́в добро́то./ Те́мже разреши́ боле́зни моя́ душе́вныя и теле́сныя, молю́ся.</p>
<p>
<red>Богоро́дичен: </red>Сло́во О́тчее, Сы́не Бо́жий безле́тне/ и Порожде́ние Ма́тере Чи́стыя Богоотрокови́цы Преве́чное,/ я́ко Бог и я́ко Челове́к Младе́нец Сый/ в верте́пе вмести́ся Невмести́мый./ Те́мже вси, дивя́щеся, покланя́емся вели́кому та́инству.</p>
<p>
<red>Конда́к священному́ченику, глас 2.</red>
</p>
<p>
<red>Подо́бен:</red> Тве́рдыя:</p>
<p>Я́ко удобре́ние свяще́нников, преподо́бне,/ и предувеща́ние страстоте́рпцев вси восхваля́ем/ и про́сим тя, священному́чениче Елевфе́рие:/ любо́вию па́мять твою́ пра́зднующия/ бед многообра́зных свободи́,/ моля́ непреста́нно о всех нас.</p>
<p>
<red>И́кос:</red>
</p>
<p>Пре́зри, Благоутрбо́не Жизнода́вче,/ я́ко Человеколю́бец Еди́н и ще́дрый Бог,/ души́ моея́ омрачение/ и всемо́щною десни́цею Твое́ю, Сло́ве, страсте́й свободи́ стуже́ния,/ я́ко да Твоего́ иера́рха воспою́ Елевфе́рия,/ той бо и́стинно из утро́бы позна́ся Тебе́, и освяти́ся,/ и возложе́н бысть, я́ко Самуи́л,/ от ма́тере свяще́нныя Тебе́, Зижди́телю,/ моля́ непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́, огнь./ Тогда́ трие́, я́ко еди́неми усты́, поя́ху/ и благословля́ху, глаго́люще:/ благослове́н Бог оте́ц на́ших.</emphasis>
</p>
<p>Да велича́ется, — взыва́л еси́, му́дре, раздробля́емь, —/ ны́не во пло́ти мое́й Христо́с,/ не ужаса́юся распале́ний коно́бов, не бою́ся сме́рти, ни звере́й стремле́ний/ су́щия ра́ди жи́зни.</p>
<p>Еди́наго Бо́га добро́ты иски́й,/ еди́ну того́ сла́ву получи́ти жела́ю,/ да раздробля́ется и опаля́ется все те́ло мое́, — взыва́л еси́, сла́вне, —/ свобожде́ния ищу́, порабоща́ющаго Христу́.</p>
<p>Смотря́я бу́дущую жи́знь, блаже́нне,/ ми́ру умертви́лся еси́ и́стинно,/ и, я́ко зла́то, я́звенными искуше́нии разже́гся, просия́л еси́,/ и положи́лся еси́ в сокро́вищах Небе́сных оби́телей.</p>
<p>
<red>Богоро́дичен:</red> Чисте́йшу Тя Еди́ну обре́т, Всенепоро́чная,/ Сло́во Чисте́йшее Бо́жие, из чре́ва Твоего́ роди́вся,/ ве́рныя очища́ет оскверне́ния, Богоневе́сто,/ прибы́вшая нам от неуде́ржа́ния страсте́й.</p>
<p>
<red>Ин</red>
</p>
<p>
<red>Ирмо́с</red>:
<emphasis>О́троцы, благоче́стию совоспита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреде́ пла́мене стоя́ще, поя́ху:/ отце́в Бо́же, благослове́н еси́.</emphasis></p>
<p>Я́ко со́лнце возсия́в, восто́к а́бие просвети́л еси́,/ на столп же возше́д, я́ко посреде́ небесе́ стоя́,/ вселе́нную всю уче́нии возвесели́л еси́,/ отце́в, — вопия́, — Бо́же, благослове́н еси́.</p>
<p>Удали́лся еси́, бе́гая мирски́х волн,/ и, в пусты́ни псало́мски водвори́вся, Богоблаже́нне,/ прия́л еси́ Бо́га в се́рдцы твое́м,/ А́нгельским хране́нием тебе́ соблюда́юща.</p>
<p>Зрел еси́ муче́ния та́мошняя мы́сленными очесы́/ и, человеколю́бною твое́ю душе́ю се́рдцем боле́знуя,/ слеза́ми себе́ при́сно омака́л еси́,/ не я́ко Дави́д во время но́щи посте́лю.</p>
<p>
<red>Богоро́дичен:</red> Безпло́тный воплоща́ется, и Безлетный в ле́то быва́ет,/ и пелена́ми повива́ется нас ра́ди,/ и́же зе́млю повива́яй Госпо́дь мглою,/ плоть Сам па́че пости́же́ния неизме́нно яви́вся от Неискусому́жныя.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis>
</p>
<p>Процве́т, прозя́бл еси́ сад кра́сен/ муче́ний светлостьми́, му́чеников добро́то,/ и ны́не ра́я цве́ти яви́стеся,/ Боже́ственно благово́ние испуща́юще Боже́ственне.</p>
<p>Кропле́ньми крове́й твои́х, рожде́ннаго из ней,/ кровь свою́ ма́ти приобща́ет:/ твоему́ бо телеси́ объе́мшися, му́дре,/ мече́м скончава́ется и живе́т во ве́ки.</p>
<p>Исцеле́ний во́ды, чуде́с ре́ки/ излива́ет тре́бующим ра́ка твоя́, му́дре,/ отмывающе скве́рны душетле́нных страсте́й,/ му́чениче иера́рше, во вся ве́ки.</p>
<p>
<red>Богоро́дичен:</red> я́ко дождь, во утро́бу твою́ сни́де Христо́с/ и всю напои́ тварь вои́стинну,/ изсуши́в, Де́во, му́тныя реки идолонеи́стовства,/ Еди́н Благоде́тель.</p>
<p>
<red>Ин</red>
</p>
<p>
<red>Ирмо́с:</red>
<emphasis>Чу́да преесте́ственнаго/ росода́тельная изобрази́ пещь о́браз:/ не бо, я́же прия́т, пали́т ю́ныя,/ я́ко ниже́ огнь Божества́ — Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́си́т во вся ве́ки.</emphasis>
</p>
<p>Спротяже́ну с Дави́дом Благогла́сну песнь/ всестро́йну пел еси́, глаго́ля:/ я́ко утеше́ния Твоя́ ду́шу мою́ боголе́пно человеколю́бным манове́нием, Всецарю́, возвесели́ша./ Те́мже, ра́дуяся, взыва́л еси́:/ да благослови́т тварь вся Го́спода/ и превозно́си́т его́ во ве́ки.</p>
<p>Подава́яй тебе́ я́же проти́ву любви́ Зижди́тель,/ от ю́ности соблюда́я тя десни́цею,/ и треми́ пита́ет тя сала́тами боголе́пно,/ я́ко от младе́нства вся́ко по́хоте́ние попра́вша,/ руко́ю же А́нгела сия́ дае́т, я́ко А́нгельскому житию́ ревну́ющу,/ препросла́вленному тебе́, Па́вле Богоно́се.</p>
<p>Возмого́ша убежа́ти осужде́ния трие́ осужде́ннии свя́зани му́жие,/ я́ко укло́ншеся служе́ния о́бщаго:/ уз бо неви́димо и́менем разре́шшеся твои́м, о́тче всесла́вне,/ свя́занных от бед изба́ви, и еди́ною носи́мы руко́ю Содержа́щего.</p>
<p>
<red>Богоро́дичен:</red> Со́лнце Пра́вды ро́ждшая/ звездо́ю созыва́ет волхвы́ со зла́том, и сми́рною же, и лива́ном,/ новоле́пно покланя́ющеся невра́щно Младе́нствовавшему,/ его́же па́стырие возвели́чиша, и А́нгел мно́жества воспе́ша, сла́вяще,/ я́ко и по существу́ Бо́га и Челове́ка естество́м.</p>
<p>
<red>Песнь 9</red>
</p>
<p>
<red>Ирмо́с</red>:
<emphasis>Живоприе́мный исто́чник приснотеку́щий,/ светоно́сный свети́льник благода́ти,/ храм одушевле́нный, сень Пречи́стую,/ Небесе́ и земли́ простра́ннейшую,/ Богоро́дицу, ве́рнии, велича́ем.</emphasis></p>
<p>Уста Бо́жия быв,/ от уст чужда́го лю́ди суему́дренныя восхи́тив,/ показа́л еси́ насле́дники благода́ти/ и, пострада́в кре́пко, со иере́и и страда́льцы живе́ши, Елевфе́рие.</p>
<p>Чи́стая мирополо́жница ду́ха,/ доброде́телей кра́сное жили́ще,/ а́гнец незло́бивый, свети́льник незаходи́мый,/ иера́рхов степе́нь и му́чеников,/ да восхвали́тся ве́рно Елевфе́рий.</p>
<p>Во Све́те живе́ши и́стинно невече́рнем,/ свет быв со́лнца светле́йший./ Тем па́мять твою́ светоно́сную днесь соверша́ющия/ страсте́й мглы изба́ви к Бо́гу твои́ми моли́твами, Елевфе́рие.</p>
<p>
<red>Богоро́дичен:</red> Пощади́ нас, пою́щих Твое́, Го́споди, е́же из Де́вы, неизре́ченное Рождество́,/ от напа́стей избавля́я, и страсте́й, и скорбе́й/ мольба́ми ея́ Твоя́ рабы́, я́ко Благоде́тель/ и Еди́н Человеколю́бец.</p>
<p>
<red>Ин</red>
</p>
<p>
<red>Ирмо́с:</red>
<emphasis>Та́инство стра́нное ви́жу и пресла́вное:/ Не́бо — верте́п, престо́л Херуви́мский — Де́ву,/ я́сли — вмести́лище,/ в ни́хже возлеже́ Невмести́мый — Христо́с Бог,/ его́же, воспева́юще, велича́ем.</emphasis>
</p>
<p>Пове́дует е́же к Бо́гу дерзнове́ние твое́/ и я́же соверши́л еси́, по е́же к Нему́ отше́ствии, чу́дная дела́:/ мно́гих бо еле́ем твоего́ световожде́ния/ от неду́г разли́чных свободи́л еси́.</p>
<p>Всесве́тлу твою́ ду́шу име́я, преподо́бне,/ я́ко ми́ром благода́ти весь напои́вся, еле́ем де́моны отгони́ши,/ прокаже́нныя очища́я и угрызе́нныя главы́/ и краст
<a type="note" xlink:href="#note18">18</a>/ лю́тых уставля́я боле́зни.</p>
<p>Распа́дся, па́дает сатана́ вселука́вый о́бразом всесвире́па зве́ря,/ зря просте́рша тебе́ еле́й канди́ла твоего́,/ я́ко ми́ро, на исцеле́ние разли́чных неду́гов,/ и, стра́хом одержи́мь, исчезе́.</p>
<p>
<red>Богоро́дичен:</red> Зачала́ еси́ в после́дняя ле́та в ложесна́х Твои́х,/ его́же Оте́ц роди́, Сы́на,пре́жде век нетле́нно, Неискусому́жная Ма́ти./ Сего́ звездо́ю небеса ́ показу́ют/ и земля́ пеще́рою земно́ю.</p>
<p>
<red>Свети́лен Окто́иха. Сла́ва, преподо́бнаго.</red>
</p>
<p>
<red>Подо́бен:</red> Со ученики́ взы́дем:</p>
<p>Дави́дски процве́л еси́ в до́му́ Госпо́дни, я́ко фи́никс, о́тче преподо́бне,/ плоды́ твои́х трудо́в во сто ны́не умно́жив./ Те́мже полк де́монов ту́чами слез твои́х, Па́вле блаже́нне, погру́жь,/ от Христа́ по́честь и вене́ц побе́ды прия́л еси́/ и чуде́с, прему́дре, независтнобога́туто благода́ть.</p>
<p>
<red>И ны́не, Богоро́дичен:</red>
</p>
<p>И́же горе́ сла́вимый Бо́жески от А́нгел,/ недр Оте́ческих не отступи́в, Чи́стая,/ неизрече́нно с до́льними поживе́;/ Ты же сего́ была́ еси́ спасе́ния вино́вна,/ от чи́стых Твои́х крове́й сему́, Чи́стая, па́че сло́ва плоть заимода́вши./ его́же моли́ рабо́м Твои́м избавле́ние да́ти прегреше́ний.</p>
<p>
<red>На стихо́вне Окто́иха.</red>
</p>
<p>
<red>Священномученик Елевферий, мученица Анфия и мученик Корив, епарх,</red> пострадали около 120 года. Святой Елевферий, сын знатного римского гражданина, был воспитан в христианском благочестии своей матерью Анфией, принявшей святое Крещение от апостола Павла. Святая Анфия отдала отрока Елевферия на воспитание римскому архиепископу Анаклету (70-91). Добродетели юного подвижника были столь велики, что в возрасте 15 лет он был рукоположен в сан диакона, через три года — во пресвитера, а в 20 лет был поставлен епископом Иллирийским.</p>
<p>Когда император Адриан начал преследование христиан, в Иллирию был послан воевода по имени Филикс. Ворвавшись в храм во время Богослужения, он хотел схватить святого Елевферия, произносившего проповедь. Однако вслушавшись в слова Евангельской истины и содействием благодати Божией из гонителя стал кротким учеником Христовым. Филикс решил не возвращаться к императору, но святитель, желая пострадать за Христа, уговорил его вместе идти в Рим.</p>
<p>Святой Елевферий мужественно стал перед судом, призывая мучителей отречься от ложных богов и познать Единого Истинного Бога, сотворившего небо и землю. «Из того, что Он создал, — поучал святой, — мы самое лучшее и благороднейшее творение. Между тем мы заблуждаемся в неведении, ходя как бы в ночи, и, не зная, что угодно или неугодно Господу, поднимаем брань против него... Я прилепился Господу и все почести или бесчестия и муки считаю детской угрозой. Для меня умереть за Христа — наслаждение и блаженство».</p>
<p>Эти слова привели императора в ярость, и он подверг кроткого пастыря жестоким мукам, но он неизменно оставался невредимым. Видевший это народ прославил Бога, и многие уверовали во Христа. Городской епарх Корив, пытавший святого, был поражен словами его молитвы: Елевферий молился об обращении к святой вере своих мучителей. Просвещенный Божией благодатью Корив обвинил императора в бесчеловечном обращении с невинным страдальцем. За исповедание Истинного Бога святой Корив был усечен мечом. Священномученика Елевферия бросили в темницу и томили там голодом, но к святому прилетали голуби и приносили ему пищу.</p>
<p>Во время очередной пытки Господь восхитил святого из рук мучителей и возвел его на гору, где он стал подвизаться в неустанной молитве. Через некоторое время император узнал о его убежище и повелел схватить святого. Однако дикие звери, пребывавшие в той местности, не допускали воинов к горе, где находился архипастырь. Тогда святой, запретив им, пошел с воинами и по дороге беседовал с ними о Царствии Небесном и вечных мучениях. Многие из них уверовали во Христа. По прибытии в Рим святой был осужден на съедение зверями, но звери не прикоснулись к нему. Тогда Адриан приказал отсечь ему голову. Мать священномученика, с радостью и сердечной мукой взиравшая на подвиг сына, стала лобызать его мертвое тело и была усечена мечом рядом с ним.</p>
<p>Римская Церковь издревле чтит память священномученика Елевферия 18 апреля, а Восточная — 15 декабря́: в этот день в Царьграде, при императоре Аркадии (395-408) был освящен храм в его честь.</p>
</section>
