<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го проро́ка Агге́я</p>
</title>
<p>
<red>На</red> Го́споди, воззва́х:
<red>стихи́ры, глас 8.</red></p>
<p>
<red>Подо́бен:</red> Му́ченицы Твои́, Го́споди:</p>
<p>Селе́ние Го́спода твоего́/ и храм одушевле́н быв/ жития́ све́тлостию и пребыва́нием,/ безду́шный воздви́гл еси́ храм,/ дре́вле па́дший, всече́стне,/ вселе́нныя Ца́рствующему,/ того́ твои́ми моли́твами моли́/ всем дарова́ти ве́лию ми́лость.</p>
<p>Сосу́д яви́лся еси́ ду́ха,/ с Небе́с тебе́ подае́мая прие́мля светоли́тия,/ и сия́ний прия́тен./ Тем прорица́еши спаси́тельное всем челове́ком избавле́ние;/ того́ твои́ми моли́твами умоли́/ всем дарова́ти ве́лию ми́лость.</p>
<p>Заре́ю лучено́сною облия́емь,/ и виде́ния сподо́бля́емь,/ и чисте́йшаго и невече́рняго просвеще́ния/ я́влься, блаже́нне, испо́лнен,/ тя воспева́ющия соблюди́,/ моля́ Еди́наго Го́спода/ всем да́ти ве́лию ми́лость.</p>
<p>
<red>И́ны стихи́ры Пресвяте́й Богоро́дице, глас и подо́бен то́йже:</red>
</p>
<p>Исхити́ мя, Влады́чице,/ из руки́ зми́я человекоуби́йцы,/ борю́щаго мя ле́стию пожре́ти до конца́,/ сокруши́ че́люсти сего́, молю́ся,/ и кова́рствия разори́,/ я́ко да, изба́влься сего́ ногте́й,/ велича́ю си́лу твою́.</p>
<p>Аз есмь дре́во непло́дное, Всенепоро́чная,/ непло́дя́щее плода́ спасе́ннаго;/ те́мже и трепе́щу посече́ния,/ да не ка́ко вве́ржен бу́ду/ во огнь негасимый, окая́нный./ Те́мже Ти припа́даю:/ сего́ изба́ви мя/ и плодоно́сна покажи́, Чи́стая, Сы́ну Твоему́/ хода́тайством Твои́м.</p>
<p>Помышле́ния нечи́ста и уста́ льсти́ва,/ дела́ же моя́ вся оскверне́на,/ и что сотворю́?/ ка́ко усря́щу Судию́?/ Влады́чице Де́во, моли́ Сы́на Твоего́/ и Зижди́теля и Го́спода,/ я́ко да в покая́нии прии́мет дух мой,/ я́ко Еди́н Благоутро́бен.</p>
<p>
<red>Сла́ва, и ны́не, Богоро́дичен:</red>
</p>
<p>Го́ре прогне́вавшему своего́ Бо́га,/ увы́ мне, в неве́дении/ и пребыва́ющу во уны́нии и ле́ности, я́коже аз./ Влады́чице Де́во! Ты помози́ ми, омраче́нному,/ и моли́ся Твоему́ Сы́ну и Соде́телю/ да́ти ми согреше́ний проще́ние.</p>
<p>
<red>Крестобогоро́дичен:</red>
</p>
<p>Ю́ница Нескве́рная/ Юнца́ ви́дящи на Дре́ве, пригвожда́ема во́лею,/ рыда́ющи жа́лостне:/ увы́ Мне! — вопия́ше,—/ люби́мейшее Ча́до!/ что Ти сонм воздаде́ безблагода́тный евре́йский,/ хотя́ Мя обезча́дствовати от Тебе́, Вселюбе́зне?</p>
<p>
<red>на У́трени</red>
</p>
<p>
<red>Оба кано́на Окто́иха и проро́ка кано́н на 4, глас 7, его́же краегране́сие:</red>  Богода́нная пое́м Агге́ева словеса́.
<red>Феофа́ново.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Изме́ншему Бо́гу Изра́иля/ от мо́ря Чермнаго/ побе́дную песнь пои́м,/ я́ко просла́вися.</emphasis>
</p>
<p>Богови́днейший, Бо́гу предстоя́, я́ко проро́к и́стинен,/ пою́щих честну́ю па́мять твою́, блаже́нне, помина́й.</p>
<p>На основа́нии тве́рдем доброде́телей тебе́ сама́го назда́в,/ возложи́лся еси́ храм одушевле́н, Богоблаже́нне.</p>
<p>Чисте́йший твой ум, при́сно зря Бо́га, я́ко мо́щно,/ та́мошними далечесия́тельно дарова́нии, блаже́нне, облиста́.</p>
<p>
<red>Богоро́дичен:</red> Тя, безма́терня пе́рвее, Сло́во Бо́жие,/ Де́ва, во утро́бе заче́нши плотски́, родила́ есть, Сы́на безо́тча.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утверди́ся ве́рою Христо́ва Це́рковь,/ и́бо непреста́нно пе́сньми вопие́т, пою́щи:/ Свят еси́, Го́споди,/ и Тя пое́т дух мой.</emphasis>
</p>
<p>Си́лою Боже́ственною де́монскаго лю́таго плене́ния нас разреши́в,/ хра́мы твоя́ честны́, Спа́се, покажи́,/ Свят еси́, — зову́щия, — спаса́яй ду́ши на́ша.</p>
<p>В Высоча́йших обита́яй и исполня́я вселе́нную святы́ни, проро́че,/ храм тя показу́ет,/ Свят еси́, — зову́ща, — спаса́яй ду́ши на́ша.</p>
<p>Боже́ственный Дух, всем благода́ть разда́ваяй,/ в твое́ се́рдце всели́вся, вопи́ти тя науча́ет:/ Свят еси́, Го́споди, спаса́яй ду́ши на́ша.</p>
<p>
<red>Богоро́дичен:</red> Сло́вом всю тварь му́дре соде́тельствовавый,/ соде́тельствуется из Тебе́ по нам, Богоро́дице,/ Челове́к быв за милосе́рдие, Человеколю́бец.</p>
<p>
<red>Седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Боже́ственным Ду́хом просвеще́ну мысль име́я, проро́че,/ Бо́жия прорица́еши та́инства, открыва́я бу́дущих явле́ние/ и сказу́я веще́й сбытие́, Агге́е всеблаже́нне,/ Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго естества́ не отлу́чся, плоть быв во чре́ве Твое́м,/ но Бог вочелове́чся и пребы́сть,/ и́же по рождестве́ Ма́терь Тя Де́ву,/ я́ко пре́жде рождества́, сохрани́в Всенепоро́чну, Еди́н Госпо́дь;/ того́ приле́жно моли́ дарова́ти нам ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница,/ Сло́ва Нетле́нная Де́ва Ма́ти на Кресте́ зря́щи пове́шена/ из Ней без боле́зни прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах слух Твой, Го́споди,/ я́ко яви́лся еси́ на земли́,/ за е́же спасти́ ны,/ тем вопие́м: сла́ва си́ле Твое́й, Го́споди.</emphasis>
</p>
<p>Показа́л еси́ из Де́вы одушевле́нный прия́тый тебе́ дом/ Твоему́ проро́ку, Христе́, с ни́мже вопие́м:/ сла́ва си́ле Твое́й, Го́споди.</p>
<p>Собра́л еси́ отринове́нныя, Го́споди,/ рабо́ты вра́жия свобожде́й нас,/ я́коже проро́к глаго́лет Богоприя́тный.</p>
<p>Яви́л еси́ бу́дущее последи́ спасе́ние язы́ков/ Твоему́ проро́ку, Христе́, Тебе́ вопию́щу:/ сла́ва си́ле Твое́й, Го́споди.</p>
<p>
<red>Богоро́дичен:</red> Преложи́ла еси́ на благослове́ние, Влады́чице,/ прокля́тство Ада́мово, нам ро́ждши Христа́./ К Нему́же вопие́м:/ сла́ва си́ле Твое́й, Г осподи.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>К Тебе́ у́тренюю/ и Тебе́ вопию́, благоутро́бне Го́споди:/ омраче́нную грехми́ ду́шу мою́,/ све́том озари́в за́поведей Твои́х, наста́ви.</emphasis>
</p>
<p>Хра́мы бы́ти Бо́га Жива́го, блаже́нне, сподо́би/ светоно́сный твой соверша́ющия пра́здник,/ на ка́мени утверди́в твои́х догма́тов моли́твами твои́ми.</p>
<p>Я́ко Благоде́тель, Твой ми́р даждь нам, Го́споди,/ я́же на устрое́ние, ми́р душе́вный,/ его́же Боже́ственный Агге́й Ду́хом Боже́ственным предглаго́ла.</p>
<p>Вели́ко бу́дет Це́ркве и́стинно благосла́вие,/ па́че пе́рваго Изра́илева со́нмища/ вопло́щшагося Сло́ва и челове́ком приобщи́вшася.</p>
<p>
<red>Богоро́дичен:</red> Благослове́нная препросла́вленная Ма́ти Неискусому́жная,/ умерщвле́нную грехми́ ду́шу мою́/ и страстьми́ невоздержа́ния погребе́нную оживо́твори́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ио́на из чре́ва а́дова вопия́ше:/ возведи́ от тли живо́т мой./ Мы же Тебе́ вопие́м:/ Всеси́льне Спа́се, поми́луй нас.</emphasis>
</p>
<p>Ю́ношески благочести́ю, блаже́нне, уча́,/ воздви́гл еси́ Влады́це всех храм освяще́н,/ оби́лие благи́х обеща́я.</p>
<p>Возве́л еси́ от да́льняго, Спа́се, плене́ния челове́ка,/ из глубины́ до́льнейшия,/ и к Го́рнему гра́ду возве́л еси́ его́ я́ко Человеколю́бец.</p>
<p>Ра́дуяся, ду́ха заре́ю, проро́че,/ проре́кл еси́ де́ятельных словеса́/ и благочести́я наказа́л еси́ нас опра́вданием.</p>
<p>
<red>Богоро́дичен:</red> Хоте́нием пад, изгна́ся Ада́м из ра́я,/ Сло́во же, вопло́щся из Де́вы,/ сего́ взыва́ет и к Го́рней сла́дости возводи́т.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещь о́гненную вве́ржени, преподо́бнии о́троцы/ огнь в ро́су преложи́ша,/ воспева́нием си́це вопию́ще:/ благослове́н еси́, Го́споди, Боже оте́ц на́ших.</emphasis>
</p>
<p>Очи́стив твой ум,/ восприя́л еси́ сия́ния я́ве, проро́че, ду́ха, све́тло прорицая и взыва́я:/ благослове́н еси́, Го́споди, Бо́же оте́ц на́ших.</p>
<p>Свяще́ннейшую тя жи́знь проходя́ща ви́дев Бог,/ проро́ка предлага́ет Своего́ прише́ствия, всем вопию́ща:/ благослове́н еси́, Го́споди, Бо́же оте́ц на́ших.</p>
<p>
<red>Богоро́дичен:</red> В пещи́ о́гненней три о́троки спасы́й, Де́во,/ Той, всели́вся во утро́бу твою́,/ на того́ наде́ющияся спа́сает, вопию́щия:/ благослове́н, Всечи́стая, Плод чре́ва Твоего́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Еди́наго Безнача́льнаго Царя́ Сла́вы,/ его́же благословя́т Небе́сныя си́лы/ и трепе́щут чи́ни А́нгельсти́и,/ по́йте, свяще́нницы,/ лю́дие, превозноси́те его́ во ве́ки.</emphasis>
</p>
<p>Песносло́вим тя, всех Влады́ку,/ его́же проро́к Богови́дец Агге́й показа́ покланя́тися же и пе́ти:/ по́йте, свяще́нницы, лю́дие, превозноси́те его́ во ве́ки.</p>
<p>Сло́ву Безнача́льному в после́дних вре́мене́х яви́тися, Богови́дче проро́че,/ провозвести́л еси́ явле́нно, взыва́я:/ по́йте, свяще́нницы, лю́дие, превозноси́те его́ во ве́ки.</p>
<p>
<red>Богоро́дичен:</red> Пре́жде Неви́денный и Невмести́мый естество́м,/ во чре́во Твое́ вме́щся, ви́ден бысть, Всечи́стая./ ему́же ве́рно вопие́м:/ по́йте, свяще́нницы, лю́дие,. превозноси́те его́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всепе́тая, Небе́с превы́шная,/ Безнача́льное Сло́во безсе́менно заче́ншая/ и воплоще́ннаго Бо́га ро́ждшая челове́ком,/ тем Тя вси велича́ем.</emphasis>
</p>
<p>Вкуси́в е́же па́че сло́ва Богови́де́ния,/ оттря́сл еси́, проро́че, попече́ния земна́я/ и препросла́вленному Бо́гу предста́л еси́ досто́йно./ Те́мже вси тя, ве́рнии, ублажа́ем.</p>
<p>Боже́ственное и чу́дное твое́, блаже́нне, житие́/ предста́теля тя Бо́гу показа́, Богому́дре,/ и со Безпло́тными ли́ки весели́шися ве́чно./ Те́мже вси тя при́сно ублажа́ем.</p>
<p>Подоба́ше тебе́, я́ко благочести́я учи́телю, с Бо́гом бы́ти/ и сего́ страствори́тися Пречи́стейшему Све́ту,/ его́же, блаже́нне, ны́не моли́ изба́вити искуше́ний ду́ши на́ша.</p>
<p>
<red>Богоро́дичен:</red> Ты была́ еси́ преесте́ственно, Богороди́тельнице, жили́ще и́стинно всех Царя́/ и златови́дный ковче́г, Еди́наго Законода́вца внутрь име́я,/ Христа́ воплоща́ема.</p>
</section>
