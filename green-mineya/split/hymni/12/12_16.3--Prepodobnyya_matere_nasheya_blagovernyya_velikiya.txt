<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бныя ма́тере на́шея благове́рныя вели́кия княги́ни Софи́и Су́ждальския</p>
</title>
<p>
<red>Творе́ние Го́сподина Преосвяще́ннаго Серапио́на, архиепи́скопа Су́ждальскаго и Тару́сскаго</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры,
<red>глас 4.</red></p>
<p>
<red>Подо́бен:</red> Я́ко до́бля:</p>
<p>Я́ко со́лнце, возсия́ нам пресла́вная па́мять твоя́,/ Софи́е Богому́драя,/ ма́ти и́нокиням, Христо́ва неве́сто,/ апо́стольским уче́нием воспита́нна,/ Су́ждальскую страну́ чудесы́ свои́ми просвети́ла еси́,/ си́лою Свята́го ду́ха просвеще́нна,/ его́ же моли́ о творя́щих па́мять твою́.</p>
<p>Ра́зумом духо́вным посрами́ла еси́ вра́жию кре́пость,/ Крестны́м бо ору́жием сего́ попра́ла еси́/ и Бо́жия Ма́тере оби́тель украси́ла еси́ чудесы́ свои́ми,/ в нем же дре́во живо́тное, крест, водрузи́./ Трапе́зу Бо́жию Ма́терь иму́щи,/ исто́чник неисчерпа́емый благода́ть Бо́жию,/ его́ же моли́ непреста́нно о творя́щих па́мять твою́.</p>
<p>Духо́вно возвесели́ся, вся Су́ждальская страна́,/ па́мять чту́щи Софи́и Богому́дрыя,/ она бо мо́лится ны́не ко Христу́ с ли́ки преподо́бных жен,/ помо́щницу иму́щи Пресвяту́ю Богоро́дицу,/ изба́витися гра́ду Су́ждалю от бед и печа́лей,/ ве́рою творя́щим всечестну́ю па́мять твою́.</p>
<p>
<red>Сла́ва, глас 4:</red>
</p>
<p>Ра́дуйся, всеблаже́нная Софи́е,/ я́ко от младе́нства Христо́ву красоту́ возлюби́ла еси́,/ от Сама́го бо Вседержи́теля утвержда́ема,/ духо́вною пи́щею наслади́тися па́че всех вожделе́ла еси́,/ и земны́я красоты́ не восхоте́ла еси́,/ и Су́ждальскую страну́ чудесы́ свои́ми удиви́ла еси́,/ и бысть Небе́сным Си́лам собесе́дница,/ с ни́ми же у Престо́ла Влады́чня ликовству́еши,/ дерзнове́ние иму́щи, преблаже́нная Софи́е,/ Христа́ Бо́га моли́ непреста́нно о всех нас, и́же ве́рою чту́щих святу́ю па́мять твою́.</p>
<p>
<red>И ны́не, Богоро́дичен:</red> И́же Тебе́ ра́ди:</p>
<p>
<red>Вход, проки́мен дне и чте́ния 3 преподо́бническая
<emphasis>(зри день5-й).</emphasis></red>
</p>
<p>
<red>На стихо́вне стихи́ры, глас 6:</red>
</p>
<p>Преподо́бная ма́ти Софи́е,/ твоя́ пресла́вная па́мять по́стницам украше́ние и тве́рдое заступле́ние,/ твои́м бо житие́м чудесы́ Христо́с благода́ть да́рует/ с ве́рою приходя́щим к моще́м твои́м,/ его́же моли́ дарова́ти душа́м на́шим/ ми́р и ве́лию ми́лость.</p>
<p>
<red>Стих:</red> Ди́вен Бог во святы́х Свои́х,/ Бог Изра́илев.</p>
<p>Преподо́бная ма́ти Софи́е,/ тебе́ Богоро́дица поручи́ па́ствити слове́сное ея́ ста́до,/ украси́ла бо еси́ ея́ пресла́вную оби́тель чудесы́ свои́ми,/ в ней же лежа́т пречестны́я твоя́ мо́щи во гро́бе неразруши́мы,/ исцеле́ние подаю́т к ним притека́ющим,/ Христа́ у́бо умоли́ дарова́ти душа́м на́шим ми́р и ве́лию ми́лость.</p>
<p>
<red>Стих:</red> В це́рквах благослови́те Бо́га,/ Го́спода от исто́чник Изра́илевых.</p>
<p>Преподо́бная ма́ти Софи́е,/ испроси́ я́же к Бо́гу моли́твами свои́ми Су́ждалю утвержде́ние,/ и стране́ на́шей побе́ды на враги́ да́руй моли́твами свои́ми,/ всем, ве́рою притека́ющим к мощем твои́м,/ Христо́ви моли́ся дарова́ти ми́р и ве́лию ми́лость.</p>
<p>
<red>Сла́ва, глас 8:</red>
</p>
<p>Ра́дуйся и весели́ся, гра́де Су́ждалю,/ и лику́й, све́тло торжеству́ющи, це́рковь Бо́жия Ма́тере,/ в ней же лежи́т сокро́вище — пречестны́я мо́щи преподо́бныя Софи́и,/ не восхоте́ бо земны́я красоты́ самодержа́вства/ и всели́ся во оби́тель Пречи́стыя Бо́жия Ма́тере,/ сего́ ра́ди прииди́те, вси лю́дие,/ тецы́те и собери́теся в це́рковь Бо́жия Ма́тере,/ поклони́мся с ве́рою моще́м преподо́бныя Софи́и,/ лику́й и ра́дуйся, Су́ждальская и вся окре́стныя страны́,/ Софи́я Богому́драя гра́ду на́шему утвержде́ние,/ и́нокиням похвала́ и удобре́ние/ и нам, ве́рным, спасе́ние,/ испроси́ моли́твами твои́ми дарова́ти нам ве́лию ми́лость.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>Тропа́рь, глас 4:</red>
</p>
<p>Вы́шняго красото́ю я́вственно украша́яся,/ по́стническими бо труды́ подвиза́ся преподо́бная Софи́я,/ и бысть насле́дница Небе́сному Ца́рствию,/ и вни́де в Небе́сный Черто́г наслади́тися Христо́вы красоты́,/ его́ же моли́ спасти́ся гра́ду Су́ждалю/ от пога́ных нахожде́ний и междоусо́бныя бра́ни/ и пода́ждь душа́м на́шим ве́лию ми́лость.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь два́жды.
<red>Сла́ва, и ны́не, Богоро́дичен.</red></p>
<p>
<red>По 1-м стихосло́вии седа́лен, глас 1:</red>
</p>
<p>И́ноческое житие́ возлюби́ла еси́, преподо́бная,/ и Христу́ после́довала еси́, Софи́е Богому́драя,/ отовсю́ду бо просия́ла еси́ доброде́тельным житие́м свои́м,/ в моли́твах, поще́ниих и бде́ниих о́браз была́ еси́ и́нокиням, тем вопие́м ти:/ сла́ва Да́вшему тебе́ кре́пость,/ сла́ва Венча́вшему тя,/ сла́ва Подаю́щему тобо́ю всем исцеле́ния.</p>
<p>
<red>Сла́ва, и ны́не, Богоро́дичен:</red>
</p>
<p>Упова́ние христиа́н, Пресвята́я Де́во,/ его́ же родила́ еси́, Бо́га, па́че ума́ и сло́ва,/ непреста́нно мо́лишися с Вы́шними си́лами да́ти оставле́ние грехо́в на́ших и исправле́ние жития́/ и́же ве́рою и любо́вию при́сно Тя сла́вящих.</p>
<p>
<red>По 2-м стихосло́вии Седа́лен, глас 3:</red>
</p>
<p>Иму́щи дух и́стинный, прему́драя Софи́е,/ тем же и мы, соше́дшеся, пе́сньми па́мять твою́ возвели́чим и облобыза́ем честну́ю твою́ ра́ку,/ исцеле́ние получи́вше неоску́дно и пою́ще, рцем си́це:/ Софи́е преподо́бная,/ Христо́ви моли́ся сохрани́ти оте́чество твое́ неруши́мо от инопле́менных нахожде́ний,/ и укроти́ти междоусо́бную брань твои́ми моли́твами,/ и дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Красоте́ де́вства Твоего́ и пресве́тлой чистоте́ Твоей Гаврии́л удиви́ся, вопия́ше Ти, Богоро́дице:/ ку́ю Ти похвалу́ принесу́ досто́йную,/ что же возымену́ю Тя?/ Недоумева́ю и ужаса́юся,/ те́мже, я́ко повеле́н бых, вопию́ Ти:/ ра́дуйся, Благода́тная.</p>
<p>
<red>По полиеле́и седа́лен, глас 4:</red>
</p>
<p>Вели́кий град Су́ждаль торжеству́ет о Бо́зе и Пресвяте́й Богоро́дице в па́мять твою́, преподо́бная Софи́е,/ моли́твами бо твои́ми спаса́еши ста́до твое́ от искуше́ний и бед/ и от вся́каго преще́ния, находя́щаго на ны,/ и па́ки, преподо́бная Софи́е, непреста́нно моли́ся Христу́ Бо́гу спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Мно́гими прегреше́нии аз, гре́шный и умо́м помраче́нный,/ вопию́ Твоему́ кре́пкому и те́плому заступле́нию, Богоро́дице:/ просвети́ души́ моея́ зени́цы,/ возсия́й ми покая́ния све́тлую зарю́/ и облецы́ мя во ору́жие Све́та, Де́во Богороди́тельнице Чи́стая.</p>
<p>
<red>Степе́нна, 1-й антифо́н 4-го гла́са. Проки́мен:</red> Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га, Го́спода от исто́чник Изра́илевых. Вся́кое дыха́ние:
<red>Ева́нгелие от Матфе́я, зача́ло 104.</red></p>
<p>
<red>По 50-м псалме́ стихи́ра, глас 6:</red>
</p>
<p>Всяк гра́де и страно́,/ сла́вному гра́ду Су́ждалю воскли́кнем псало́мски/ и воспле́щем рука́ми вку́пе,/ духо́вное торжество́ пра́зднующе,/ Софи́ю Богому́друю пе́сньми восхва́лим,/ в честно́й оби́тели Бо́жия Ма́тере соверша́юще и в весе́лии вопию́ще:/ о, преблаже́нная и преподо́бная ма́ти Софи́е,/ приими́ пе́ние люде́й свои́х/ и моли́ся Го́сподеви,/ да пода́ст нам неоску́дное исцеле́ние от всех зол и скорбе́й, находя́щих на ны,/ и спасе́т ду́ши на́ша.</p>
<p>
<red>Кано́н преподо́бныя Софи́и, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Песнь Твоей уго́днице Софи́и принести́, Бо́же, да́руй ми,/ и́же на земли́ Тебе́ просла́вльшей,/ я́ко да Смы́слодавца пе́сньми Тя возвели́чу.</p>
<p>Благочести́ваго ко́рене о́трасль была́ еси́,/ и роди́телей лише́ние никто́ же ти возбрани́,/ но всем жела́нием и тща́нием обрати́лася еси́ ко еди́ному Соде́телю.</p>
<p>Спа́сову за́поведь послуша́ла еси́ от ю́ности, прему́драя Софи́е,/ и жи́знь свою́ нивочто́же вмени́вши,/ и крест Госпо́день носи́ти возжеле́вши,/ и земное ца́рство презре́вши, на Небе́сное взира́юще.</p>
<p>
<red>Богоро́дичен:</red> Мольбу́ Тебе́ прино́сим, Богоро́дице, от уст на́ших недосто́йных/ сию́ приими́, Влады́чице, я́ко вдовы́ о́ныя две ца́те
<a type="note" xlink:href="#note20">20</a>,/ тем же со умиле́нием вопие́м Ти, о Преблагослове́нная Ма́ти,/ прибега́юще к покро́ву Твоему́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твоей,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Безпо́мощным бу́ди помо́щница, преблаже́нная Софи́е,/ и печа́льным ми́лостивное утеше́ние,/ да твои́ми моли́твами от всех зол избавля́еми, почита́ем тя.</p>
<p>Прему́дрости жела́нием ко гра́ду Су́ждалю, Софи́е преподо́бная,/ дойде́, я́ко пчела́ му́драя,/ и любоде́льно чистоте́ совоку́пльшися/ и неполе́зная оста́вила еси́.</p>
<p>Уста льсти́вых зверей загради́ла еси́, отве́рсты бо ю́ностныя,/ самоде́ржцу
<a type="note" xlink:href="#note21">21</a>
супру́га предо́брая была́ еси́ и ца́рство земное оста́вила еси́,/ наста́вле́ние восприи́м Боже́ственнаго ра́зума.</p>
<p>
<red>Богоро́дичен: </red>Напа́стьми  мно́гими одержи́ми есмы́,/ боле́зньми и пла́чем вопие́м Ти:/ изба́ви, Богоро́дице, от обдержа́щих нас скорбе́й и ве́чнаго муче́ния/ и Ца́рствия Сы́на Твоего́ сподо́би нас моли́твами уго́дницы Твоея́ блаже́нныя Софи́и.</p>
<p>
<red>Седа́лен, глас 4:</red>
</p>
<p>Я́ко всесве́тлая звезда́, возсия́вши светолу́чными сия́нии,/ просвети́ла еси́ чудесы́ свои́ми, Софи́е преподо́бная,/ Святы́м Ду́хом наставля́ема, пришла́ еси́ во оби́тель Бо́жия Ма́тере,/ в не́йже трудолю́бно подвиза́ся, от земны́х к Небе́сному селе́нию/ ны́не преста́вилася еси́, преблаже́нная Софи́е,/ моли́ся непреста́нно о творя́щих па́мять твою́</p>
<p>
<red>Сла́ва, и ны́не, Богоро́дичен:</red>
</p>
<p>Сло́во О́тчее, Христа́ Бо́га на́шего, из Тебе́ воплоти́вшагося, позна́хом, Богоро́дице Де́во,/ еди́на Чи́стая и Благослове́нная,/ непреста́нно Тебе́ велича́юще, воспева́ем.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Я́ко в Небе́сных оби́телех с ли́ки преподо́бных и пра́ведных веселя́ся, предстои́ши Пресвяте́й Богоро́дице,/ непреста́нно моля́ся о душа́х на́ших.</p>
<p>Прии́мши и́го ле́гкое Спа́са Христа́,/ того́ бо стра́хом составля́ема, очи́щши ду́шу и те́ло воздержа́нием,/ и́нокиням наста́вница была́ еси́, преподо́бная.</p>
<p>Лю́тый вселука́вый враг тща́шеся отлучи́ти от тебе́ жела́емая тобо́ю, Софи́е преподо́бная,/ ты же сего́ ни во что вмени́ла еси́, непреста́нно вопия́ше:/ сла́ва си́ле Твое́й, Го́споди.</p>
<p>
<red>Богоро́дичен:</red> На Престо́ле высо́це стра́шно седя́й/ на Ма́тернюю ру́ку Младе́нец быв,/ ниспа́дший о́браз возводя́ и обоже́ние су́щим подава́я.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Свете Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Освяти́ся пречестна́я оби́тель Бо́жия Ма́тере твое́ю ра́кою, Софи́е преблаже́нная,/ от нея́ же источа́вши чудеса́,/ с ве́рою приходя́щим ти неоску́дно благода́ть подава́еши.</p>
<p>Зако́ну Бо́жию после́дуя и повеле́нию его́ пови́нуяся,/ наста́вница бо и пра́вило изве́стнейшее и́нокиням бысть,/ наказа́тельница заблу́ждшим и свети́льница те́мным, Софи́е преблаже́нная.</p>
<p>Све́тлыми заря́ми по́двиг твои́х/ отгони́ми бы́ша лю́тых бесо́в мно́жество от жили́ща твоего́,/ поспе́шествова бо тебе́ благода́ть Свята́го ду́ха,/ его́ же осене́нием исцеле́ние подава́еши, Софи́е преподо́бная.</p>
<p>
<red>Богоро́дичен:</red> Ума́ моего́ превраще́ние исцели́, Пречи́стая,/ и уврачу́й стра́сти души́ моея́ и ле́ностную тьму отжени́,/ я́ко да хвала́ми Тя ублажа́ем, Всенепоро́чная.</p>
<p>
<red>Песнь 6</red>
</p>
<p>
<red>Ирмо́с:</red> Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</p>
<p>О преподо́бная ма́ти Софи́е, вели́кая свети́льнице,/ освяти́ и просла́ви святу́ю оби́тель Бо́жия Ма́тере/ и и́же любо́вию тя в пе́снех сла́вящих.</p>
<p>И́нокиням наста́вница и о́браз доброде́телей,/ всех украеи́ла еси́, во оби́тели су́щих без супру́жнаго пребыва́ния.</p>
<p>Моли́твами, и бде́нием, и псало́мским пе́нием непреста́нным/ ду́шу свою́ рай живоно́сен сотвори́в,/ в нем же просла́ви Спа́са Го́спода.</p>
<p>
<red>Богоро́дичен:</red> Все вре́мя живота́ на́шего во страсте́х ижди́хом/ и ны́не на́ша моле́ния прино́сим Тебе́, Пречи́стая:/ разреше́ние пода́ждь нам и ве́чнаго нас изба́ви муче́ния.</p>
<p>
<red>Конда́к, глас 1:</red>
</p>
<p>Но́щи стра́стныя избе́гши, Богому́драя Софи́е преподо́бная,/ к Незаходи́мому же Со́лнцу, Христу́, прише́дши,/ умертви́ла еси́ плотско́е мудрова́ние посто́м же, воздержа́нием и моли́твами,/ показа́ся равна́ А́нгелом,/ на земли́ бо поживе́ и ду́хи нечи́стыя от челове́к отгна́ла еси́,/ и разли́чная исцеле́ния подава́еши, от мно́гих бед и зол избавля́е́ши,/ Софи́е преподо́бная,/ моли́ спасти́ся душа́м на́шим.</p>
<p>
<red>И́кос:</red>
</p>
<p>Измла́да Бо́гови вдала́ся еси́, Софи́е преподо́бная, я́ко зда́ние благо́е,/ и Госпо́дне благо́е и́го усе́рдно от ю́ности взе́мши,/ отлучи́ся своего́ самоде́ржца/ и невкуси́мо ло́жа жите́йскаго восхоте́ пребыва́ти во святе́й оби́тели Бо́жия Ма́тере./ Те́мже, я́ко Безпло́тная, подвиза́лася,/ воздержа́нием же и моли́твами равна́ А́нгелам показа́лася,/ в нейже отхо́диши в Небе́сная селе́ния,/ и по преставле́нии своем от Пречи́стыя твоея́ ра́ки разли́чная исцеле́ния подава́еши,/ и от мно́гих бед и зол избавля́еши,/ Софи́е преподо́бная, моли́ спасти́ся душа́м на́шим.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иу́деи доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>В боле́знех и́же к тебе́ прибега́ющих/ избавля́еши от неду́г разли́чных и от духо́в нечи́стых, Софи́е преподо́бная,/ ко Христу́ вопию́щи:/ оте́ц на́ших Бо́же, благослове́н еси́.</p>
<p>Всю обтече́ тварь житие́ твое и исправле́ние, Софи́е преподо́бная,/ и в пресла́вную оби́тель Бо́жия Ма́тере пришла́ еси́,/ в ней же Христу́ вопию́щи:/ оте́ц на́ших Бо́же, благослове́н еси́.</p>
<p>Воздержа́нием истяза́ние жития́ своего́ показа́ла еси́, Софи́е преподо́бная,/ поще́нием бо кра́йним со Безпло́тными соедини́вшися, вопия́ше:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Храм, освяще́н Бо́гови, бы́вши, Мари́е Богороди́тельнице,/ сего́ моли́ я́ко Человеколю́бца, Чи́стая, уще́дрити лю́ди согреши́вшия/ и спасти́ от бед лю́тых и страсте́й треволне́ния.</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Царя́ Небе́снаго,/ его́же пою́т во́и А́нгельстии,/ хва́лите и превозноси́те во вся ве́ки.</emphasis>
</p>
<p>Очи́сти и прости́ согреше́ния на́ша, Го́споди,/ моли́твами Твоея́ уго́дницы преподо́бныя Софи́и,/ да пое́м Тя, Христа́, во ве́ки.</p>
<p>На земли́ я́ко челове́к ходя́чи житие́ на Небесе́х вои́стинну стяжа́ла еси́,/ со А́нгелы непреста́нно пое́ши Христа́ во ве́ки.</p>
<p>Твоя́ по́двиги воспе́ша А́нгельския си́лы, Софи́е преподо́бная,/ и твое́ житие́ ли́ки святы́я похвали́ша,/ с ни́ми же согла́сно зове́ши Христа́ во ве́ки.</p>
<p>
<red>Богоро́дичен:</red> Твоя́ ми́лости и на мне удиви́, Чи́стая,/ уязвле́нную ду́шу мою́ исцели́, и бу́дущаго изба́ви муче́ния,/ и Ца́рствию Сы́на Твоего́ сподо́би мя.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Ра́дуйся, гра́де Су́ждалю,/ восприи́м бо от Бо́га сокро́вище некрадо́мо,/ помо́щницу вели́кую и засту́пницу те́плую и Богоблаже́нную преподо́бную Софи́ю,/ и́же ны́не с ли́ки и́нокинь весели́тся и Богоро́дицу сла́вит.</p>
<p>От ю́ности своея́ чи́сту совесть иму́щи к Бо́гу/ и его́ ра́ди благоче́стно пожи́вши, к Вы́шнему́ пре́йде,/ моли́ Христа́ Бо́га о нас, да тя любо́вию почита́ем.</p>
<p>В чистоте́ и целому́дрии, и в чи́стем пребыва́нии,/ и в житии́ нескве́рне, я́ко Безпло́тна, на земли́ поживе́,/ востекла́ еси́ в Небе́сныя оби́тели, и с ли́ки святы́х ра́дуешися,/ с преподо́бными и пра́ведными моли́ о всех Христа́ Человеколю́бца.</p>
<p>
<red>Богоро́дичен:</red> Львы, ры́кающия на мя, ути́ши, Пречи́стая,/ мене́ же цельбы́ Боже́ственный сподо́би, Влады́чице,/ да узрю́ Свет Богоразу́мия и с ра́достию воспою́ покро́в Твой, Богоро́дице.</p>
<p>
<red>Свети́лен:</red>
</p>
<p>Все житие́ оста́вила еси́/ и Христа́ Еди́наго возжела́ла еси́, трудополо́жно пожи́вши,/ и смерть сла́вно восприя́ла еси́,/ те́мже па́мять твою́ почита́ем, Софи́е Богому́драя.</p>
<p>
<red>Сла́ва, и ны́не, Богоро́дичен:</red>
</p>
<p>Бо́га нам, Пречи́стая, родила́ еси́,/ и вси, прароди́тельныя кля́твы изба́вльшеся, воспева́ем Тя, Пречи́стая.</p>
<p>
<red>На хвали́тех стихи́ры, глас 8:</red>
</p>
<p>О, пресла́вное чу́до,/ ка́ко премени́ся ра́зум твой от су́еты ми́ра на благочести́е,/ смире́нна и целому́дренна показа́ся,/ и́нокиням наста́вница бысть ко спасе́нию,/ по́стницам похвала́ и утвержде́ние,/ молча́льницам удобре́ние,/ те́мже любо́вию па́мять твою́, Софи́е преподо́бная, ублажа́ем.</p>
<p>Име́ Боже́ственную благода́ть,/ Софи́е, ма́ти преподо́бная,/ благода́тию Свята́го ду́ха наставля́ема к жела́нию Боже́ственному,/ отону́дуже мирску́ю красоту́ оста́вила еси́/ и к ра́зуму и́стинному возшла́ еси́,/ боле́зненныя труды́ возлюби́ла еси́,/ Софи́е преподо́бная, моли́ спасти́ся нам.</p>
<p>Исто́чник чуде́с показа́ла еси́ и ре́ку дарова́ний,/ ра́ку моще́й твои́х, Софи́е преподо́бная,/ слепы́м е́же ви́дети дарова́ла еси́,/ прокаже́нным очище́ние,/ одержи́мым от нечи́стых духо́в целому́дрие подава́еши/ и от всех скорбе́й избавля́вши.</p>
<p>
<red>Сла́ва, глас 2:</red>
</p>
<p>Преподо́бная ма́ти Софи́е,/ измла́да в доброде́тели приле́жно подвиза́лася еси́,/ сосу́д бысть Свята́го ду́ха,/ те́мже и чуде́с дарова́ние от Бо́га прия́ла еси́,/ и́нокини научи́ла еси́ сла́вити Святу́ю Тро́ицу,/ воздержа́нием и моли́твами преоби́дети маловре́менных/ и ны́не же неизрече́нным Све́том све́тло сия́еши,/ просвети́ ду́ши на́ша помраче́нныя,/ ма́ти Софи́е преподо́бная.</p>
<p>
<red>И ны́не, Богоро́дичен.</red>
</p>
<p>
<red>Славосло́вие вели́кое</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Апо́стол к Галатам, зача́ло 209. Ева́нгелие от Матфе́я, зача́ло 104. Прича́стен:</red> В па́мять ве́чную:</p>
<p>
<red>Преподобная София,</red> в миру великая княгиня Соломония Сабурова, была первой женой великого князя Московского Василия Иоанновича (1505-1533). Он выбрал ее в супруги из 500 самых красивых девиц. Но брак оказался бездетным, о чем великокняжеская чета сильно скорбела. После 20-ти лет супружества, несмотря́ на увещания духовенства, великий князь решил вступить во второй брак с Литовской княжной Еленой Глинской. Митрополит Варлаам, обличивший незаконность расторжения брака, был сведен с митрополичьего престола — впервые в русской истории — и заточен в монастырь, а преподобный <a xlink:href="https://azbyka.ru/otechnik/Maksim_Grek/">Максим Грек</a>, заступившийся за княгиню Соломонию, запрещен и также заключен в темницу. Все Вселенские Патриархи осудили поступок великого князя, а Патриарх Иерусалимский Марк предсказал рождение от второго брака младенца, который поразит мир своей жестокостью (Иоанна Грозного).</p>
</section>
