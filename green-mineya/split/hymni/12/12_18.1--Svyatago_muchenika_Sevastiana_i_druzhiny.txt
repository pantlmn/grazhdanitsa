<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Севастиа́на и дружи́ны его́</p>
</title>
<p>
<red>Подоба́ет ве́дати: я́ко Неде́ля пред Рождество́м Христо́вым святы́х отце́в пе́ти начина́ется от 18-го ме́сяца сего́ и восхо́дит до 24-го дне. уста́в зри в Неде́лю святы́х оте́ц.</red>
</p>
<p>
<red>На Го́споди, воззва́х: стихи́ры, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>Крове́й твои́х честны́х обагре́ньми, му́чениче,/ устроил еси́ тебе́ самому́ порфи́ру многоце́нну,/ в ню́же оде́явся,/ живе́ши вои́стинну в Вы́шнем Ца́рствии,/ Бо́гу Всецарю́ предстоя́./ Того́ моли́ дарова́ти душа́м на́шим/ ми́р и ве́лию ми́лость.</p>
<p>С Севастиа́ном стра́ждет Зои́,/ Марк и Маркелли́н и Богому́дрый Тиву́ртий,/ претерпе́вше треволне́ния боле́зней,/ и ны́не всели́шася к неболе́зненному и Боже́ственному упокое́нию,/ в не́мже мо́лятся/ дарова́ти душа́м на́шим ми́р и ве́лию ми́лость.</p>
<p>Непобеди́мии му́ченицы,/ земли́ земна́я оста́вльше, к Небесе́м востеко́сте,/ ва́шими ра́нами укра́шени/ и честны́ми страда́нии све́тло упещре́ни, блаже́ннии./ Те́мже моли́теся/ дарова́ти душа́м на́шим ми́р и ве́лию ми́лость.</p>
<p>
<red>Стихи́ры Богоро́дицы, глас и подо́бен то́йже:</red>
</p>
<p>Нетле́нно родила́ еси́ Бо́га,/ тлю потреби́вшаго/ и нетле́ние источи́вшаго,/ Нетле́нная, Непоро́чная./ Те́мже молю́ Тя:/ лю́тыми истле́вшаго мя/ моли́твами Твои́ми, Чи́стая, обнови́,/ да сла́влю Тя, да любо́вию велича́ю Тя,/ род наш возвели́чившую.</p>
<p>Всепе́тая Влады́чице,/ наде́жде ве́рных и утвержде́ние,/ прибе́жище и по́мощь, Тя мо́лим:/ от вся́ких бед рабы́ Твоя́ сохрани́,/ ве́рою покланя́ющияся Рождеству́ Твоему́./ Христу́ моли́ся дарова́ти душа́м на́шим/ ми́р и ве́лию ми́лость.</p>
<p>Увы́ мне, что бу́ду,/ ум, и ду́шу, и те́ло оскверни́в прегреше́ньми?/ Что сотворю́? ка́ко же избе́гну пла́мене негаси́маго,/ нереши́мых уз и ве́чных?/ Но, о Всенепоро́чная!/ Пре́жде конца́ умоли́ Сы́на Твоего́/ пода́ти ми оставле́ние.</p>
<p>
<red>Сла́ва, и ны́не, Богоро́дичен:</red>
</p>
<p>Огнь Божества́, Христа́ во утро́бе носи́ла еси́,/ его́же ны́не моли́, Всечи́стая,/ удобозапали́мую вещь/ страсте́й мои́х угаси́ти всю,/ и изба́вити мя огня́ ве́чнующаго,/ и све́тлости пра́ведных сподо́бити мя,/ егда́ прии́дет суди́ти вся́ческая.</p>
<p>
<red>Крестобогоро́дичен:</red>
</p>
<p>Де́ва Нескве́рная,/ иногда́ на Дре́ве ви́девши,/ его́же роди́ из безсе́менныя утро́бы,/ не терпя́щи утрбо́наго уязвле́ния,/ власы́ терза́ющи, глаго́лаше:/ ма́нием Содержа́й тварь всю,/ ка́ко, я́ко осужде́нный,/ на Крест вознесе́н еси́,/ вся́ко хотя́й спасти́ челове́чество?</p>
<p>
<red>Тропа́рь, глас 4:</red>
</p>
<p>Му́ченицы Твои́, Го́споди,/ во страда́ниях свои́х венцы́ прия́ша нетле́нныя от Тебе́, Бо́га на́шего,/ иму́ще бо кре́пость твою́,/ мучи́телей низложи́ша,/ сокруши́ша и де́монов немощны́я де́рзости,/ тех моли́твами/ спаси́ ду́ши на́ша.</p>
<p>
<red>на У́трени</red>
</p>
<p>
<red>Оба кано́на Окто́иха и святы́х кано́н, на 4. Глас 1. его́же краегране́сие:</red>  Боже́ственную честь тебе́, му́чениче, му́дренно даю́.
<red>Творе́ние Ио́сифово.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая проти́вныя сотре́,/ изра́ильтяном путь глубины́ новосоде́лавшая.</emphasis>
</p>
<p>Боже́ственными уясня́емь заря́ми честны́х Тро́ицы, приснопа́мятне,/ ве́рою чту́щия твое́ светоза́рное и свяще́нное торжество́/ твои́ми моли́твами Све́та прича́стники покажи́.</p>
<p>Име́я по́мысл светови́ден и прия́тен честны́х осия́ний,/ Еди́наго возжеле́л еси́, вои́стинну Су́щаго,/ я́ко смы́слен и мудр, му́чениче страстоте́рпче,/ и сего́ ве́рою получи́л еси́.</p>
<p>По́ты Боже́ственными и́стинно плотска́я мудрова́ния очерни́л еси́,/ кровьми́ страда́ния му́тныя пото́ки изсуши́л еси́ многобо́жия,/ Богому́дре му́чениче пребога́те.</p>
<p>Полк приве́л еси́ страда́льцев уче́нии твои́ми Боже́ственными Зижди́телю,/ вся́кое злоче́стие гони́телей низложи́в благода́тию Свята́го ду́ха,/ с ни́миже мо́лишися спасти́ся нам.</p>
<p>
<red>Богоро́дичен:</red> Мла́да породила́ еси́ Сы́на, пре́жде век со Отце́м су́щаго,/ естества́ обно́вльшая зако́ны, Чи́стая Де́во, Ма́ти Пречи́стая,/ преесте́ственным честны́м и Боже́ственным рождество́м Твои́м.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Еди́не, ве́дый челове́ческаго су́щества не́мощь/ и ми́лостивно</emphasis>
<emphasis>в не вообра́жся,/ препоя́ши мя с высоты́ си́лою,/ е́же вопи́ти Тебе́, Святы́й,/ одушевле́нный хра́ме неизрече́нныя сла́вы Твоей, Человеколю́бче.</emphasis>
</p>
<p>Во́инство ве́дый честно́е,/ Боже́ственными ору́жии ве́ры утвержде́нно, му́чениче непобеди́ме,/ ополче́ния борца́ и кова́рствия мучи́телей вся низложи́сте силою ду́ха.</p>
<p>Утверди́в на ка́мени у́мнем/ восхожде́ния се́рдца твоего́ благочестному́дренно, му́чениче многострада́льне,/ не преврати́лся еси́ кова́рствы льсти́ваго зми́я,/ но всем утвержде́ние благоче́стия в Ду́се был еси́.</p>
<p>Чле́нов боде́ния лю́тая претерпе́л еси́,/ свя́зан и на дре́ве, му́чениче, протяза́емь,/ Бо́га же Боже́ственною си́лою, сла́вне, неврежде́н, всеце́л а́бие показа́лся еси́,/ посрамля́я вра́жия кова́рствия.</p>
<p>
<red>Богоро́дичен:</red> Свяще́ние яви́лася еси́ мы́сленное вся Освяща́ющаго/ и чи́сто, Всенепоро́чная, селе́ние:/ из Тебе́ бо яви́ся Бог воплоща́емь и сугу́б естество́м ми́ру познава́ем во еди́ной ипоста́си, Богоневе́сто.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся на Крест:</p>
<p>Крове́й твои́х обагре́нии омочи́л еси́ страда́ния оде́жду,/ оде́ялся еси́, я́коже багряни́цею честно́ю, Севастиа́не./ Те́мже и всели́лся еси́ со Христо́м в Вы́шнее безконе́чное Ца́рство, с страда́вшими с тобо́ю/ и венцы́ прия́л еси́, му́дре,/ с ни́миже лику́я, нас при́сно помина́й.</p>
<p>
<red>Сла́ва, и ны́не, Богоро́дичен:</red>
</p>
<p>И́же на престо́ле Херуви́мстем седя́й/ и в не́дрех О́тчих водворя́яся,/ я́ко на престо́ле святе́м седи́т Свое́м, Влады́чице, в не́дрех Твои́х:/ вопло́щся бо Бог вои́стинну, воцари́ся над все́ми язы́ки,/ и разу́мно ны́не пои́м ему́;/ его́же умоли́ спасти́ся рабо́м Твои́м.</p>
<p>
<red>Крестобогоро́дичен:</red>
</p>
<p>Из Безнача́льнаго Отца́ Рожде́ннаго,/ напосле́док Тя пло́тию Ро́ждшая, на Кресте́ ви́сяща зря́щи, Христе́,/ увы́ Мне, Любе́знейший Иису́се, вопия́ше:/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Го́ру Тя, благода́тию Бо́жиею приосене́нную,/ прозорли́выми Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</emphasis>
</p>
<p>Мощь тебе́, Тиву́ртие, да́рует Госпо́дь не́мощию плотско́ю побори́ти врага́:/ огню́ бо распаля́ему, ю́ношески вшел еси́, му́чениче крепча́йше,/ и Небе́сную ро́су восприя́л еси́.</p>
<p>Совокупи́лся еси́ с Го́рними служи́тели, о Тиву́ртие!/ я́ко послужи́в Христу́ и возне́сл еси́ чи́сты жертвы в ду́се, священноде́телю,/ му́чеников сла́ва и хвала́;/ сего́ ра́ди ра́достно тя почита́ем.</p>
<p>Пра́ве пове́шен, и остны́ стру́жемь,/ и зе́льными ран окружа́емь стремле́ньми,/ и в ро́ве засыпа́емь, и в нем Боже́ственную кончи́ну прие́м,/ доблему́дренный ра́довашеся Касту́л.</p>
<p>Врачева́ния в Ду́се Святе́м, блаже́нне, соверша́я,/ ко просвеще́нию зря́щим благоче́стно лю́дем/ спасе́ние благоле́пно, Севастиа́не, возвести́л еси́,/ му́ченически же тече́ние соверши́л еси́.</p>
<p>
<red>Богоро́дичен:</red> Еди́ну Тя от всех родо́в избра́ Пресу́щественный Бог/ и осуществова́ся ра́ди нас, быв Челове́к, Зижди́тель челове́ческаго существа́,/ Богороди́тельнице Пренепоро́чная, Влады́чице.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвети́вый сия́нием/ прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно пою́щих Тя.</emphasis>
</p>
<p>Стези́ твоя́ и ше́ствия, к еди́ному веду́щия Го́споду,/ безпу́тия враго́в уклони́ша/ и мно́гим бы́ша путь прав и тверд,/ му́чениче Христо́в всече́стне.</p>
<p>Вити́йствует Маркелли́н и Марк мудре́йшая/ пред суди́щем Христо́во спаси́тельное прише́ствие;/ привя́зана же бы́ша вку́пе, остна́ми в но́зе пригвожда́ются,/ му́ченически украша́ема.</p>
<p>Страда́ние стра́сти на́ша умертви́вшаго/ Маркелли́н и Марк кре́пко образу́юще, копие́м пробода́ются,/ и венцено́сцы с ли́ки страда́лец совоку́пля́ются.</p>
<p>
<red>Богоро́дичен:</red> Пресве́тлый со́лнца о́блаче, Всенепоро́чная,/ отжени́ ду́ши мое́й о́блаки моли́твами Твои́ми/ и ум мой просвети́, нераде́нием омрачи́вшийся,/ я́ко да пою́ Тя, Всепе́тая.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния,/ спаси́ лю́ди Твоя́, Бо́же наш,/ Ты бо кре́пость немощству́ющих и исправле́ние.</emphasis>
</p>
<p>Тве́рдостию ума́, честне́йше, показа́лся еси́ неутомле́н,/ егда́ бияху тя па́лицами неща́дно и стреца́ху мно́гими стрела́ми./ Те́мже к Све́ту преше́л еси́, ра́дуяся, му́чениче, Невече́рнему́.</p>
<p>Вжиля́ше тя Христо́с, подвиза́ющася, и де́моны ра́тующа,/ и ра́нам приобща́ющася лю́тым, Севастиа́не му́чениче непобеди́ме,/ и к Нему́ смотря́юща серде́чными очесы́.</p>
<p>Заво́рами тве́рдыми прему́дрых сло́вес твои́х пре́лесть сокруши́л еси́,/ и чти́лища разори́л еси́ враго́в,/ и и́дольския хра́мы потреби́л еси́,/ и тебе́ сама́го храм Боже́ственнаго ду́ха воздви́гл еси́.</p>
<p>
<red>Богоро́дичен:</red> Истлевшее на́ше от преступлени́я существо́ обнови́ла еси́,/ Обновля́ющаго вся Боже́ственною во́лею ро́ждши,/ еди́на в жена́х Благослове́нная, Богора́дованная.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Тебе́, у́мную, Богоро́дице, пещь,/ разсмотря́ем, ве́рнии,/ я́коже бо о́троки спасе́ три Превозноси́мый,/ ми́р обнови́, во чре́ве Твое́м всеце́л,/ хва́льный отце́в Бог и препросла́влен.</emphasis>
</p>
<p>Си́лою Твое́ю держа́вною укрепля́еми, страстоте́рпцы Твои́, Христе́,/ победи́ша врага́, лесть попра́ша, телеса́ преда́ша ра́нам, воспева́юще:/ хва́льный отце́в Бог и препросла́влен.</p>
<p>Богоза́рнии страстоно́сцы му́ченицы, подви́гшеся до́бре,/ Маркелли́н, и сла́вный Марк,/ и Тиву́ртий, и Касту́л всему́дрый к Небеси́ преста́вишася,/ хва́льнаго воспева́юще Бо́га и препросла́вленнаго.</p>
<p>Ю́ношески, страда́льче Тиву́ртие, я́коже о́троцы, на пла́мень наступи́л еси́ мы́сленно,/ ро́су ду́ха свы́ше прие́м и песнопоя́ усе́рдно:/ хва́льный отце́в Бог и препросла́влен.</p>
<p>Я́коже а́гница пове́шена, сла́вная,/ удави́ла еси́ врага́ жи́лами терпели́вных боле́зней твои́х, всехва́льная,/ живе́ши же по сме́рти, му́ченице Зои́, воспева́ющи:/ хва́льный отце́в Бог и препросла́влен.</p>
<p>
<red>Богоро́дичен:</red> Ста́мну злату́ю,/ всесвяту́ю трапе́зу Боже́ственнаго хле́ба жи́зни имену́ем Тя, Чи́стая,/ ме́сто свяще́ния, престо́л высоча́йший, на не́мже Бог почи́,/ хва́льный отце́в Бог и препросла́влен.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</emphasis>
</p>
<p>Умертви́тися ми́ру восхоте́в и су́щим в ми́ре всем,/ су́щия сподо́бился еси́, всече́стне, жи́зни, вопия́ усе́рднейше:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>Положи́ша тя беззако́ннии лю́те в ро́ве преиспо́днейшем, посыпа́юще и умерщвля́юще,/ воспева́юща те́пле, приснопа́мятне Касту́ле:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>Блаже́нныя улучи́ла еси́ жи́зни, я́ко тезоимени́та сея́,/ удавле́нием бо ну́жднейшим тле́нную жи́знь оста́вила еси́, пою́щи:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>
<red>Богоро́дичен:</red> Украси́лася еси́, ро́ждши Бо́га кра́снаго и Влады́ку,/ Боже́ственными уясня́ющаго род челове́ческий, Чи́стая, красота́ми,/ Ему́же вопие́м:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>О́браз чи́стаго рождества́ Твоего́/ огнепали́мая купина́ показа́ неопа́льная;/ и ны́не на нас напа́стей свире́пеющую угаси́ти, мо́лимся, пещь,/ да Тя, Богоро́дице,/ непреста́нно велича́ем.</emphasis>
</p>
<p>Да Боже́ственный све́тлости, и ве́чныя сла́вы и красоты́, Севастиа́не, сподо́бишися, всеблаже́нне,/ муче́ния, боле́зни и смерть претерпе́л еси́ му́жественне;/ те́мже тя вси велича́ем.</p>
<p>Яви́лся еси́ среди́ звезд со́лнце стра́ждущих с тобо́ю, му́чениче,/ и ны́не просвеща́ете страда́нии свяще́нными,/ чи́стыми светлостьми́, Це́ркве Боже́ственное утвержде́ние,/ и все диа́воле разоря́ете киче́ние.</p>
<p>Лю́бяще Христа́, Тиву́ртий, и Маркелли́н, и Марк,/ Зои́ и Касту́л с Севастиа́ном наста́вником и Богому́дрым стра́ждут/ и ра́вныя прие́млют побе́ды венцы́,/ о нас при́сно моля́щеся.</p>
<p>Взя́тся ко оби́телем,вселя́емь,светови́дным му́чеников лик Боже́ственный/ и Небеса ́обхо́дит, ра́дуяся, о всех нас Человеколю́бца при́сно умоля́юще,/ блажа́щих их всегда́.</p>
<p>
<red>Богоро́дичен:</red> Ужаса́ются мы́сленная во́инства,/ О́тчее зря́ща Боже́ственное озаре́ние,/ на Твои́х рука́х несказа́нно держи́мо и Твое́ иму́щее подо́бие,/ да земны́я обожи́т, Де́во Ма́ти Всенепоро́чная.</p>
</section>
