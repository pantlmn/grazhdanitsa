<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Предпра́зднство по пло́ти Рождества́ Го́спода Бо́га и Спа́са на́шего Иису́са Христа́. И па́мять свята́го священному́ченика Игнатия Богоно́сца.</p>
</title>
<p>
<red>На</red> Го́споди, воззва́х:
<red>стихи́ры предпра́зднства 3 и свята́го 3. Стихи́ры предпра́зднства, глас 1. Самогла́сны. Анато́лия:</red></p>
<p>Предпра́зднуим, лю́дие, Христо́во Рождество́,/ и, возне́сше ум к Вифлее́му, вознесе́мся мы́слию,/ и усмотри́м Де́ву душе́вными очесы́,/ иду́щую роди́ти в верте́пе всех Го́спода и Бо́га на́шего./ его́же Ио́сиф ви́дев чуде́с вели́чество,/ мня́ше челове́ка зре́ти,/ я́ко младе́нца, пелена́ми повива́ема,/ поразумева́ше же от веще́й Бо́га бы́ти и́стиннаго,/ подаю́щаго душа́м на́шим ве́лию ми́лость.</p>
<p>Предпра́зднуим, лю́дие, Христо́во Рождество́,/ и, ум возне́сше к Вифлее́му, вознесе́мся мы́слию,/ и у́зрим в верте́пе ве́лие та́инство:/ отве́рзеся бо Еде́м/ от Де́вы Чи́стыя Бо́гу происходя́щу,/ соверше́н Сый тойжде в Бо́жестве́ и челове́честве./ Те́мже воззове́м:/ Святы́й Бо́же — О́тче Безнача́льный,/ Святы́й Кре́пкий — Сы́не Воплоти́выйся,/ Святы́й Безсме́ртный — Уте́шительный Ду́ше:/ Тро́ице Свята́я, сла́ва Тебе́.</p>
<p>Слы́ши, Не́бо, и внуши́, земле́:/ се бо Сын и Сло́во Бо́га и Отца́/ прихо́дит роди́тися от Отрокови́цы Неискусому́жныя/ благоволе́нием роди́вшаго его́ безстра́стно/ и соде́йством Свята́го ду́ха./ Вифлее́ме, гото́вися, отве́рзи врата́, Еде́ме,/ я́ко Сый быва́ет, е́же не бе,/ и Соде́тель всея́ тва́ри назида́ется,/ подая́й ми́ру ве́лию ми́лость.</p>
<p>
<red>И́ны стихи́ры свята́го, глас 4.</red>
</p>
<p>
<red>Подо́бен:</red> Зва́нный свы́ше:</p>
<p>Богоно́сец нарица́емый досто́йно,/ егда́ Влады́ка тя, блаже́нне Игна́тие,/ я́ко ми́лостив, объя́т,/ любому́дрия го́рнейшаго явля́я догма́ты,/ тогда́ многосве́тлую лучу́ восприя́л еси́,/ я́коже гу́ба во́ды,/ от бе́здны просвеще́ний поче́рпл еси́./ Тем и стопа́м после́довал еси́/ зову́щему Христу́ Бо́гу на́шему,/ его́же моли́ спасти́ и просвети́ти ду́ши на́ша.</p>
<p>Уя́звен любо́вию соверше́нною,/ егда́ спасе́нное раче́ние разжже́ твою́ ду́шу, свяще́ннейше,/ ко Влады́це тя понужда́ющее, о́тче, ити́./ Тогда́ приснопе́тое сло́во возопи́л еси́:/ пшени́ца есмь Созда́вшего./ и зубы́ звере́й подоба́ет ми вся́ко смоло́тися,/ да Сло́ву чисте́йший хлеб явлю́ся и Бо́гу на́шему,/ его́же моли́ спасти́ и просвети́ти ду́ши на́ша.</p>
<p>Сраспя́лся еси́ Христу́, священноявле́нне,/ егда́ Богодухнове́нное сло́во возопи́л еси́:/ мое́ раче́ние распя́тися/ и приобщи́тися того́ стра́сти зело́ тщ́уся./ Отсю́ду, Игна́тие,/ я́коже со́лнце от восто́ка, устреми́вся на за́пад,/ просвеща́я, блаже́нне, обте́кл еси́/ и, ца́рскою диади́мою укра́шен,/ Христу́ приве́лся еси́,/ его́же моли́ спасти́ и просвети́ти ду́ши на́ша.</p>
<p>
<red>Сла́ва, глас 8. Анато́лиево:</red>
</p>
<p>Богоно́се Игна́тие,/ твоего́ жела́емаго Христа́ вперси́в,/ мзду́ восприя́л еси́ священноде́йства Ева́нгелия Христо́ва,/ е́же сконча́тися кро́вию./ Те́мже, пшени́ца быв безсме́ртнаго Де́лателя,/ зубы́ звере́й смеле́н был еси́/ и хлеб сла́док тому́ яви́лся еси́;/ моли́ о нас, страда́льче блаже́нне.</p>
<p>
<red>И ны́не, глас то́йже:</red>
</p>
<p>Восприми́, Вифлее́ме, Бо́жию митропо́лию,/ Свет бо незаходи́мый в тебе́ роди́тися прихо́дит./ А́нгели, удиви́теся на Небеси́,/ челове́цы, просла́вите на земли́,/ волсви́, от Перси́ды пресла́вный дар принеси́те,/ па́стырие, свиря́юще, трисвято́е пе́ние сла́дце воспо́йте:/ вся́кое дыха́ние да хва́лит Вседе́теля.</p>
<p>
<red>А́ще случйтся предпра́зднство Рождества́ Христо́ва в субботу: В пяток ве́чера Богоро́дичен 1-й мимоше́дшаго гла́са не пое́тся. Та́кожде и в предпра́зднство святы́х Богоявле́ний.</red>
</p>
<p>
<red>На стихо́вне стихи́ры, самогла́сны, глас 2.</red>
</p>
<p>
<red>Киприаново:</red> Се, вре́мя прибли́жися спасе́ния на́шего, гото́вися, верте́пе:/ Де́ва приближа́ется, е́же роди́ти./ Вифлее́ме, земле́ Иу́дова,/ красу́йся и весели́ся,/ я́ко из тебе́ возсия́ Госпо́дь наш./ Услы́шите, го́ры, и хо́лми,/ и окре́стныя стра́ны Иуде́йския,/ я́ко гряде́т Христо́с,/ да спасе́т, егоже созда́, челове́ка,/ я́ко Человеколю́бец.</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя чащи.</p>
<p>Вифлее́ме, земле́ Иу́дова,/ е́же по пло́ти жи́тельство,/ све́тло угото́ви Боже́ственный верте́п,/ в не́мже Бог пло́тию ражда́ется/ от Неискусому́жныя Святы́я Де́вы,/ во е́же спасти́ род наш.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>
<red>Андре́я Пи́рскаго:</red> Приидите вси, Христо́во Рождество́ ве́рно предпра́зднуим/ и, мы́сленне пе́ние, я́ко звезду́, предлага́юще,/ волхво́в славосло́вия с па́стырьми возопии́м:/ прии́де Спасе́ние челове́ком из де́вственных ложе́сн,/ ве́рныя воззывая.</p>
<p>
<red>Сла́ва, глас 1. Студитово:</red>
</p>
<p>О, тве́рдыя и адама́нтския твоея́ души́,/ достоблаже́нне Игна́тие!/ ты бо к су́щему твоему́ Рачи́телю/ неосла́бное име́я жела́ние, глаго́лал еси́:/ несть во мне огнь любовеще́ствен,/ вода́ же, па́че жива́я и глаго́лющая во мне,/ внутрь ми глаго́лющи:/ гряди́ ко Отцу́./ Те́мже, Боже́ственным Ду́хом распаля́емь,/ зве́ри избра́л еси́ ми́ра тя скоре́е разлучи́ти/ и к жела́емому препосла́ти Христу́,/ его́же моли́ спасти́ ду́ши на́ша.</p>
<p>
<red>И ны́не, глас то́йже:</red> Предпра́зднуим, лю́дие, Христо́во Рождество́,/ и, возне́сше ум к Вифлее́му,/ вознесе́мся мы́слию,/ и усмо́трим Де́ву душе́вными очесы́,/ идущую роди́ти в верте́пе всех Го́спода и Бо́га на́шего,/ его́же Ио́сиф ви́дев чуд́ес вели́чество,/ мня́ше челове́ка зре́ти,/ я́ко младе́нца, пелена́ми повива́ема,/ поразумева́ше же от веще́й Бо́га бы́ти и́стиннаго,/ подаю́щаго душа́м на́шим ве́лию ми́лость.</p>
<p>
<red>Тропа́рь, глас 4:</red>
</p>
<p>Апо́стольских нравов подража́телю/ и престо́ла их снасле́дниче,/ архиере́ев удобре́ние/ и му́чеников сла́во, Богодухнове́нне,/ на огнь, и меч, и зве́ри дерзну́л еси́ ве́ры ра́ди/ и, сло́во и́стины исправля́я,/ до кро́ве пострада́л еси́, свяще́нномучениче Игна́тие,/ моли́ Христа́ Бо́га/ спасти́ся душа́м на́шим.</p>
<p>
<red>Сла́ва, и ны́не, предпра́зднства глас то́йже:</red>
</p>
<p>Гото́вися, Вифлее́ме,/ отве́рзися всем, Еде́ме,/ красу́йся, Евфра́фо,/ я́ко дре́во живота́ в верте́пе процвете́ от Де́вы:/ рай бо О́ноя чре́во яви́ся мы́сленный,/ в не́мже Боже́ственный сад,/ от него́же я́дше, жи́ви бу́дем,/ не я́коже Ада́м у́мрем./ Христо́с ражда́ется пре́жде па́дший возста́вити о́браз.</p>
<p>
<red>НА ПОВЕЧЕ́РИИ</red>
</p>
<p>
<red>Пое́м трипе́снец, глас 2. Ирмо́с: </red>Непроходи́мое волня́щеся:
<red>по два́жды, тропари́ на 6 и последи́ ирмос оба ли́ка вку́пе. А иде́же двоирмо́сен трипе́снец, и пое́м 1-го творца́ ирмо́с, два́жды. Тропари́ же обою́ творцо́в на 6 и последи́ ирмо́с 2-го кано́на оба ли́ка вку́пе. Си́це пое́м кано́н и ирмосы́, и на прочих повече́риих в предпра́зднство Христо́ва Рождества́. Припева́ем на трипе́снце:</red>
Сла́ва Тебе́, Бо́же наш, сла́ва Тебе́.</p>
<p>
<red>Ве́домо же бу́ди и сие́:</red>
</p>
<p>
<red>Я́ко на пове́черии в предпра́зднства Христо́ва Рождества́, на трипеснце и на кано́нех на 8-й пе́сни поем</red>: Хва́лим, благослови́м:
<red>и поем ирмос 8-я пе́сни оба ли́ка вку́пе и поклон. На пове́черии конда́к предпра́зднства:</red>
Де́ва днесь:</p>
<p>
<red>Ведомо же и сие́ да бу́дет:</red>
</p>
<p>
<red>Я́ко от двадесятаго дне декабря́ до 14 января, до́ндеже зри отдастся пра́здник святы́х Богоявле́ний, Окто́их не поется, кроме́ еди́ных неде́ль, в ни́хже поется воскресна слу́жба.</red>
</p>
<p>
<red>Полиелея же не поем, кроме́ вели́каго свята́го. На у́трени стихословим по две кафизмы, на вече́рни кафизма рядовая. Седа́льны глаго́лются предпра́зднства и попра́зднства. Не поется же и междочасие, и кано́н Богоро́дицы на пове́черии.</red>
</p>
<p>
<red>Трипе́снец, глас 2.</red>
</p>
<p>
<red>Егоже краегране́сие:</red> Второ́му.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Непроходи́мое волня́щееся мо́ре/ Бо́жиим Свои́м веле́нием изсуши́вшему/ и пешеше́ствовати сквозе́ е́ изра́ильтеския лю́ди наста́вльшему,/ Го́сподеви пои́м, сла́вно бо просла́вися.</emphasis>
</p>
<p>Припе́в: Сла́ва Тебе́, Бо́же наш, сла́ва Тебе́.</p>
<p>Неизрече́нное Сло́ва Бо́жия низше́ствие:/ Сам бо я́ко Богочелове́к Христо́с познава́ется,/ Бог нехище́ние бы́ти вменя́емь,/ воображе́нием раба́ показу́ется всем нам,/ сла́вно бо просла́вися.</p>
<p>Послужи́ти Христо́с во́льно прихо́дит,/ Его́же о́браз Зижди́тель ны́не прие́млет,/ обнища́вшаго Ада́ма обогаща́я Божество́м,/ стра́нное обновле́ние и возрожде́ние, я́ко благоутро́бен, да́руя.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Устраши́ся отроко́в благочести́вых/ сообра́знаго души́ нескве́рнаго тела/ и устрани́ся воспита́нный в безме́рном веществе́/ неутру́жде́н огнь,/ присноживу́щу же, изувя́дшу пла́меню,/ ве́чнующая песнь воспева́шеся:/ Го́спода, вся дела́, по́йте/ и превозноси́те во вся ве́ки.</emphasis>
</p>
<p>Вас, Моя́ вся сро́дники, ны́не положу,/ а́ще Моя́ за́поведи соблюдете́, глаго́лет Христо́с челове́ком,/ из утро́бы Чи́стыя проше́дый, и́мже ми́р дая́й,/ и смире́нная мудрствова́ти ны́не предлага́ет,/ и Го́спода зна́юще Мя, по́йте и превозноси́те во вся ве́ки.</p>
<p>Чи́на проти́внаго в Тебе́ плотска́го есть Рождество́, Сло́ве Бо́жий,/ не кровь бо и плоть твою́ святу́ю плоть соста́виша,/ но ду́ха Свята́го прише́ствие и Вы́шняго Боже́ственное осене́ние,/ я́ко, Го́спода ве́дяще Тя, пое́м и превозно́сим во вся ве́ки.</p>
<p>
<red>Ин двопе́снец, его́же краегране́сие:</red> И тре́тиему.</p>
<p>
<red>Ирмо́с:</red>
<emphasis>Веле́нию мучи́телеву:</emphasis>
</p>
<p>Ле́ности сон от нас отложи́м/ и душе́вным бо́дрством ражда́ющагося от Отрокови́цы Чи́стыя Христа́ сря́щим, зову́ще:/ благослови́те, дела́ Госпо́дня, Го́спода.</p>
<p>Дово́льно бу́ди дея́ние благо́е, на́ше душе́вное сокро́вище,/ я́ко да све́тлым лице́м Христу́ ражда́емому пое́м:/ благослови́те, дела́ Госпо́дня, Го́спода.</p>
<p>Тала́нт де́лы благи́ми возрасти́вше, я́коже да́ры да́вшему,/ вме́сто зла́та, и лива́на, и сми́рны принесе́м Христу́,/ гряду́щему роди́тися из Де́вы Богоотрокови́цы.</p>
<p>Хва́лим, благослови́м, покланя́емся Го́сподеви, пою́ще и превознося́ще во вся ве́ки.</p>
<p>
<red>Ирмо́с:</red>
<emphasis>Веле́нию мучи́телеву/ преподо́бнии трие́ о́троцы не пови́нувшеся,/ в пещь вве́ржени, Бо́га испове́даху, пою́ще:/ благослови́те, дела́ Госпо́дня, Го́спода.</emphasis>
</p>
<p>
<red>И поклон.</red>
</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Возвели́чил еси́, Христе́, ро́ждшую Тя Богоро́дицу,/ от Нея́же, Созда́телю наш,/ в подобостра́стное нам обле́клся еси́ те́ло,/ на́ших прегреше́ний реши́тельное:/ сию́ ублажа́юще, вси ро́ди,/ Тебе́ велича́ем.</emphasis>
</p>
<p>
<red>Ки́йждо лик, пропе́в ирмос, твори́т поклон.</red>
</p>
<p>Скве́рну всю стра́стную отри́нувше,/ досто́йно прише́ствие Христо́во ра́зумом восприи́мем целому́дрым,/ и́бо нескве́рно предгряде́т плоть понести́/ и всем дарова́ти Боже́ственное Ду́хом обновле́ние.</p>
<p>Взира́юще на Христа́ смиря́ющагося,/ возвы́симся от долере́тных страсте́й;/ ре́вностию же до́брою не му́дрствовати высо́кая,/ ве́ре научи́вшеся, в ду́се да смири́мся,/ я́ко да ражда́емаго высокотво́рными де́лы возвы́сим.</p>
<p>
<red>Ин</red>
</p>
<p>
<red>Ирмо́с:</red>
<emphasis>Невмести́маго Бо́га:</emphasis>
</p>
<p>Благоразу́мным Христо́с бо́дрствовати запове́дает/ того́ наде́ющимся прише́ствия из Де́вы:/ се бо прихо́дит роди́тися.</p>
<p>Во второ́м Твое́м, Христе́, прише́ствии,/ сожи́теля десны́м мя причти́ овца́м Твои́м,/ Твое́ чту́щаго в пло́ти прише́ствие.</p>
<p>
<red>Ирмо́с:</red>
<emphasis>Невмести́маго Бо́га/ во чре́ве вмести́вшая/ и Ра́дость ми́ру роди́вшая,/ Тя пое́м, Богоро́дице Де́во.</emphasis>
</p>
<p>
<red>И поклон.</red>
</p>
<p>
<red>на У́трени</red>
</p>
<p>
<red>На</red> Бог Госпо́дь:
<red>тропа́рь предпра́зднства два́жды: Сла́ва: свята́го.</red>
И ны́не:
<red>предпра́зднства.</red></p>
<p>
<red>По 1-й стихоло</red>́
<red>гии, седа́лен, глас 1.</red></p>
<p>
<red>Подо́бен:</red> Гроб Твой, Спа́се:</p>
<p>Весели́ся, Вифлее́ме, Евфра́фо, гото́вися:/ се бо А́гница, Па́стыря вели́каго в ложесна́х нося́щи, роди́ти гряде́т,/ и, предви́дяще Боже́ственную звезду́, волсви́ ра́дуются,/ с па́стырьми пою́ще се́рдца пра́востию.</p>
<p>
<red>Сла́ва, и ны́не:</red>
</p>
<p>Приклони́вый Небеса ́и в Де́ву всели́выйся/ происхо́дит пло́тию в Вифлее́мстем верте́пе роди́тися, я́коже писа́ся,/ ви́детися же Младе́нец,/ младе́нцы оживля́яй во утро́бе,/ сего́, ра́дующеся, ны́не сря́щем вси се́рдца пра́востию.</p>
<p>
<red>По 2-й стихологии седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Де́вы, предначни́те деви́ческую ра́дость;/ ма́тери, восхвали́те провожде́ние Ма́тере Христа́ Бо́га на́шего;/ волсви́ со А́нгелы, с на́ми па́стырие:/ гряде́т бо Де́ва во гра́де Вифлее́ме роди́ти Сы́на Преве́чнаго Бо́га,/ спаса́ющаго ми́р от тле́ния.</p>
<p>
<red>Сла́ва, и ны́не, глас то́йже:</red>
</p>
<p>Ра́дуйся, Сионе, Вифлее́ме, украси́ся,/ всех Содержи́тель, звезду́ предпосла́в, возвести́ безме́рное Свое́ схожде́ние,/ его́же трепе́щут Небе́сныя си́лы,/ вои́стинну ражда́ется от Де́вы непрело́жно Еди́н Человеколю́бец.</p>
<p>
<red>По кафи́змах чтем муче́ние свята́го Игна́тия на дво́е и сло́во Зла́тоустово, е́же о блаже́ннем Фило́гонии, на дво́е. Псало́м 50.</red>
</p>
<p>
<red>Ве́домо же бу́ди, я́ко от дне́шняго дне</red>Го́сподеви пое́м:
<red>в пе́снех не глаго́лем, до́ндеже отдастся пра́здник святы́х Богоявле́ний.</red></p>
<p>
<red>Кано́на два предпра́зднства со ирмосо́м на 8 и свята́го на 6. Кано́н предпра́зднства, глас 1, его́же краегранесие:</red>Пое́тся сия́ предпра́зднственная.
<red>Ио́сиф.</red></p>
<p>
<red>Песнь 1</red>
</p>
<p>
<red>Ирмос, по два́жды:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
</p>
<p>Начне́м днесь предпра́зднетвовати Христо́во Рождество́,/ ро́ждшагося пло́тию от Де́вы Ма́тере в верте́пе Вифлее́мстем/ за благоутро́бие мно́гое.</p>
<p>Уз отреша́я мя грехо́вных,/ пелена́ми повива́ется и в я́слех полага́ется Младе́нец ви́димь, Преве́чный Бог./ Сла́ва держа́ве его́.</p>
<p>
<red>Богоро́дичен:</red> Еде́м отверза́ется Тебе́, ро́ждшуся от Де́вы Богоотрокови́цы/ во гра́де, Влады́ко, Вифлее́ме пло́тию./ Песносло́вим стра́шное смотре́ние Твое́.</p>
<p>
<red>Ин кано́н свята́го Игна́тия, глас и ирмо́с то́йже.</red>
</p>
<p>
<red>Творе́ние преподо́бнаго Андре́я Кри́тскаго.</red>
</p>
<p>Све́тло пра́зднующе, да учреди́мся,/ му́ченик Игна́тий свяще́нно созыва́ет Це́рковь Христо́ву/ на страда́ние его́ многопе́тое.</p>
<p>Свети́льник пресветле́йший Це́ркве сый, Игна́тие,/ просвеща́еши вся земны́я концы́/ и за́падная озаря́еши, от восто́ка прише́д.</p>
<p>Па́вловым подо́бяся по ме́стом беда́м, Игна́тие,/ и сый ю́зник, не стужи́л еси́,/ утвержда́я писа́ньми ча́стыми Це́ркви Христо́вы.</p>
<p>Сла́вную па́мять твою́ вси пое́м, всеблаже́нне Игна́тие,/ и пе́сньми почита́ем Венча́вшаго/ твой всечестны́й верх, Богоблаже́нне.</p>
<p>Да стру́жется плоть моя́, кровь да лие́тся,/ жела́нием тщу́ся, ко звере́м гото́в, к сомле́нию укра́шен,/ ко огню́, к меч́, к снеде́нию, му́ченик вопия́ше.</p>
<p>
<red>Богоро́дичен:</red> Еде́ме, украси́ся,/ Евфра́фа бо Созда́телю угото́вася,/ роди́тися хотя́щу от Де́вы Ма́тере в верте́пе Вифлее́мстем/ за благоутро́бие мно́гое.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ка́мень, его́же небрего́ша зи́ждущим,/ сей бысть во главу́ угла́,/ Той есть Ка́мень,/ на Не́мже утверди́ Це́рковь Христо́с,/ ю́же от язы́к искупи́.</emphasis>
</p>
<p>Песнь предпра́зднственную вся да припева́ет тварь/ пре́жде денни́цы от Отца́ ро́ждшемуся, и ны́не из Де́вы неизрече́нно просия́вшему,/ и ражда́ющемуся пло́тию в Вифлее́ме за милосе́рдие мно́гое.</p>
<p>Звезда́ уже́ возсия́ от пле́мене Иу́дова,/ ю́же позна́вше, ца́рие дви́жение от восто́ков творя́т/ и дости́гнути тща́тся, я́ко да у́зрят Христа́,/ в Вифлее́ме пло́тию ражда́ема.</p>
<p>
<red>Богоро́дичен:</red> Сие́ вопло́щение Христо́во уве́дев,/ Иса́ия Ду́хом Святы́м я́ве предглаго́лет:/ Отроча́ из Де́вы ражда́ется, Госпо́дь, в возрожде́ние на́ше,/ его́же власть на ра́ме его́.</p>
<p>
<red>Свята́го. Ирмо́с то́йже</red>
</p>
<p>О́браз свяще́ннаго страда́ния показа́лся еси́, о́тче,/ столп терпе́ния, и пра́вило му́жества, и столп Це́ркве,/ и ве́ры утвержде́ние, и доброде́тели подписа́ние,/ страда́ньми честны́ми венча́вся во Христе́.</p>
<p>Вои́стинну тезоиме́нно наре́клся еси́ Богоно́сец, о́тче:/ младе́нец бо еще́ во́зрастом сый,/ на рука́х носи́мь Го́спода поста́вился еси́, возглаша́ющаго к нам:/ бу́дите Мне, я́ко отроча́ сие́.</p>
<p>Пшени́ца чи́ста Бо́жия есмь, вопия́л еси́, о́тче:/ тщу́ся от звере́й ди́виих смоло́тися, да сокруши́тся мое́ те́ло,/ да снедя́тся удеса́ моя́, и снедь да бу́ду звере́м,/ да Бо́гу чист хлеб явлю́ся.</p>
<p>Стра́нное муче́ния три́знище терпели́вне соверши́л еси́,/ чу́дно па́че всех предпострада́вших му́жество показа́л еси́,/ любо́вию разжига́емь неосла́бнаго рачения,/ я́коже бо огнь твою́ возжже́ ду́шу.</p>
<p>Горя́й при́сно ду́хом, священному́ченик взыва́ше с любо́вию посреде́ бед:/ Христа́ гоню́, ра́дуяся, Христу́ сраспина́юся;/ живу́ же не ктому́ у́бо аз,/ живе́т же, — глаго́лет,— во мне еди́н Христо́с.</p>
<p>
<red>Богоро́дичен:</red> Гряди́, Иса́ие, возопи́й:/ се Де́ва и́мать во чре́ве Изба́вителя ми́ра и роди́т в верте́пе,/ и бу́дет и́мя ражда́емаго Иису́с, Бог с на́ми,/ Емману́ил Савао́ф.</p>
<p>
<red>Конда́к предпра́зднства, глас 3.</red>
</p>
<p>
<red>Подо́бен:</red> Де́ва днесь:</p>
<p>Де́ва днесь преве́чное Сло́во в верте́пе гряде́т роди́ти неизрече́нно:/ лику́й, вселе́нная, услы́шавши,/ просла́ви со А́нгелы и па́стырьми/ хотя́щаго яви́тися Отроча́ Младо, Преве́чнаго Бо́га.</p>
<p>
<red>И́кос:</red>
</p>
<p>О, ужа́снаго и́стинно и па́че сло́ва чудесе́!/ Е́же бы́ти дая́й всем ра́ди бла́гости, во чре́во Святы́я Де́вы вни́де,/ и в верте́пе роди́тися гряде́т,/ и в я́слех положи́тися./ Звезда́ же сего́ пропове́дует свы́ше волхво́м, иду́щим на поклоне́ние его́ с да́ры,/ издале́ча привлача́щи со тща́нием, после́дующия Валаа́мову прорече́нию, ре́кшаго:/ звезда́ хо́щет провозвести́ти Отроча́ Мла́до, Преве́чнаго Бо́га.</p>
<p>
<red>Седа́лен, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Рукополага́емь от Христа́ Бо́га, просвети́л еси́ свяще́нную твою́ оде́жду,/ свиде́тельство и́стинно получи́в, Богоно́се:/ зве́ри бо раздражи́л еси́ от ми́ра отлучи́ти тя,/ Па́влу подо́бяся, чу́дному апо́столу./ Те́мже и в Ри́ме сконча́л еси́, о́тче, досто́йне муче́ние.</p>
<p>
<red>Сла́ва, глас 8.</red>
</p>
<p>
<red>Подо́бен:</red> Прему́дрости:</p>
<p>От восто́ка возсия́в, я́коже звезда́,/ и луча́ми слове́с озаря́я, ми́р просвети́л еси́, и тьму отгна́л еси́,/ и, я́ко Па́вел, тече́ние до́блественне соверши́л еси́,/ претерпе́в бе́ды в язы́цех же и граде́х./ Отону́дуже и, я́ко пшени́ца, звере́й зубы́ сомле́лся еси́, блаже́нне,/ приноше́ние Го́споду твоему́, Богоно́се Игна́тие./ моли́ся Христу́ Бо́гу прегреше́ний разреше́ние дарова́ти/ чту́щим любо́вию святу́ю па́мять твою́.</p>
<p>
<red>И ны́не:</red>
</p>
<p>Из чре́ва пре́жде век от Отца́ возсия́в неслия́нне, Сло́ве Бо́жий,/ безсе́менно предгряде́т от Твоея́ утро́бы, Пречи́стая, вре́менми последи́,/ вознося́й и́же дре́вле лю́те попо́лзшагося/ и к дре́вней добро́те возводя́, я́ко Милосе́рд./ Его́же Рождеству́ во́инства Безпло́тных предъи́дут/ и челове́ком побе́дная та́йно возсыла́ют,/ сла́ва, — взыва́юще, — Бо́гу, дарова́вшему нам мир,/ разруши́вшему средосте́ние вражды́, я́коже изво́ли.</p>
<p>
<red>Песнь 4</red>
</p>
<p>
<red>Ирмо́с:</red> Ду́хом прови́дя, проро́че Авваку́ме, Словесе́ вопло́щение,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ приити́ вре́мени — пока́жешися./ Сла́ва си́ле Твое́й, Го́споди.</p>
<p>Го́ры, хо́лми же и дре́ва дубра́вная,/ ре́ки, и моря́, и вся́кое дыха́ние, в весе́лии взыгра́йте:/ ны́не приближа́ется спасе́ние,/ Иису́с из Де́вы во гра́де Вифлее́ме роди́тися.</p>
<p>Восприими́, проро́че Дави́де, псалти́рь и песнопо́й Ду́хом Святы́м я́ве:/ от Де́вы бо ражда́ется неслия́нно пре́жде денни́цы из чре́ва О́тча возсия́вый,/ Госпо́дь сла́вы, Христо́с Бог.</p>
<p>Ка́ко прии́мет Тя, Сло́ве, ражда́ема пло́тию, верте́п мале́йший и зело́ худы́й?/ Ка́ко же повие́шися пелена́ми, Одеява́яй не́бо о́блаки?/ Ка́ко в я́слех безслове́сных возля́жеши, я́ко Младе́нец?</p>
<p>
<red>Свята́го. Ирмо́с то́йже</red>
</p>
<p>Уясни́л еси́ заре́ю страда́ний твои́х зе́млю,/ свяще́нне Игна́тие, у́зник яви́вся:/ обте́к бо, я́ко со́лнце, луча́ми муче́ния,/ ве́чер от восто́ка, весь уясня́я, просвети́л еси́.</p>
<p>Я́коже Па́вел, свя́зан зверьми́ слове́сными,/ в Рим текл еси́, Игна́тие му́дре,/ но не преста́л еси́ и свя́зан сый, утвержда́я Це́ркви,/ посыла́я по вся гра́ды всем Христо́вым иера́рхом дерза́ти.</p>
<p>Христо́в тщу́ся бы́ти, Христа́ еди́наго жела́ю:/ весь бо Христо́в есмь, — вопия́л еси́, страда́льче. — Того́ гоню́, того́ иду́ дости́гнути,/ и сего́ ра́ди огнь, и меч, и зве́ри — вси терплю́,/ да получу́, е́же жи́ти.</p>
<p>Сладка́ мне скорбь, любе́зны у́зы за жела́емаго, —/ вопия́л еси́, страда́льче:/ гоне́ния ми сла́ждшая оте́чества, и сомле́ния моя́ па́че вся́каго весе́лия,/ боле́зни па́че вся́каго здра́вия теле́снаго.</p>
<p>Звере́й мне да бу́дут уста́ закла́ние/ и чре́ва гро́бы, — вопия́л еси́, страда́льче. —/ Никто́же да стужа́ет, никто́же ми сокруша́ет кре́пость:/ аз бо тщу́ся сомле́тися,я́коже пшени́ца,/ и хлеб обрести́ся Бо́гу чист.</p>
<p>
<red>Богоро́дичен:</red> В верте́пе землене́м роди́тися нас ра́ди Бог сый изво́лил еси́,/ обнища́в, Бла́же, на́шею нището́ю за милосе́рдие/ и из Де́вы проше́д, воплоще́н,/ пребы́в еди́н Сын из Отца́ и Ма́тере.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Твой ми́р даждь нам,/ Сы́не Бо́жий:/ ино́го бо, ра́зве Тебе́, Бо́га не зна́ем,/ и́мя Твое́ имену́ем,/ я́ко Бог живы́х и ме́ртвых еси́.</emphasis>
</p>
<p>Да кропя́т, ра́дующеся, о́блацы сла́дость:/ уже́ бо приближа́ется Госпо́дь роди́тися я́коже Младе́нец из Чи́стыя Де́вы/ в худе́м верте́пе.</p>
<p>Боже́ственнии ны́не взыгра́йте, проро́цы Бо́жии:/ прихо́дит бо Христо́с И́стина/ исполни́т про́поведи ва́шего Боже́ственнаго язы́ка,/ ражда́яся я́ко Младе́нец.</p>
<p>
<red>Богоро́дичен:</red> Еде́ме, заключи́выйся мне дре́вле,/ отве́рзися про́чее, ви́дя Христа́, младе́нствующа пло́тию/ и во гра́де, я́ко благоволи́, Вифлее́ме/ от Де́вы ражда́ющася Отрокови́цы.</p>
<p>
<red>Свята́го. Ирмо́с то́йже</red>
</p>
<p>Таков нам подоба́ше мудр Архиере́й,/ преподо́бен, ве́рен, нескве́рнен, незло́бив, — вопия́ Па́вел,/ преднаписа́ свяще́нный о́браз свяще́нных твои́х нра́вов.</p>
<p>Свя́зан, отводи́мь пострада́ти, архиере́й, у́зник Христо́в, Игна́тие,/ писа́л еси́ Це́рквам и градо́м, утвержда́я вся во испове́дании.</p>
<p>Па́вловым исправле́нием поревнова́в благочести́вно,/ вся его́ бе́ды претерпе́л еси́, священному́чениче досточу́дне,/ восто́чная све́тлосте и вече́рняя звездо́.</p>
<p>Жела́нием ретя́ся Па́вловым, у́зы име́я на рука́х,/ ми́р обте́кл еси́, священному́чениче,/ да благоявле́н свяще́нными твои́ми страда́ньми яви́шися всем.</p>
<p>Пое́м по́двиги твоя́,/ честву́ем у́зы кажде́нии и псалмы́,/ персть че́ствуем твои́х моще́й, я́ко арома́ты мирома́занную, му́чениче,/ свяще́нными твои́ми страда́ньми.</p>
<p>
<red>Богоро́дичен:</red> Бог челове́ком подо́бен быв из Тебе́,/ Младе́нец нас ра́ди ражда́ется, Богоневе́сто, и пребыва́ет весь неизме́нен,/ и во пло́ти ви́дится Бог вочелове́чивыйся.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́щи: сла́ва Тебе́.</emphasis>
</p>
<p>Не́бо на земли́ Небе́снаго показу́ет звездо́ю све́тлою/ Царя́, нас ра́ди ражда́ющагося,/ звездосло́вцем ны́не во гра́де Дави́дове.</p>
<p>Вити́йствует и вопие́т проро́к я́ве:/ до́ме ты Евфра́фов, Вифлее́ме,/ в не́мже Бог яви́тся от Де́вы,/ игра́й и лику́й.</p>
<p>
<red>Богоро́дичен:</red> В верте́пе Вифлее́мстем Де́ва ражда́ет я́вственне Го́спода, всех Творца́,/ и я́ко Челове́ка пови́вши пелена́ми, в я́слех восклоняет ны́не.</p>
<p>
<red>Свята́го. Ирмо́с то́йже</red>
</p>
<p>Я́ко вои́стинну Жела́теля возлюби́в неукло́нно/ и огнь и́же к Нему́ воспали́в разу́мне, Игна́тие,/ во́ду имел еси́ в тебе́ живу́щую и глаго́лющую.</p>
<p>Свиде́тельство твоей со́вести исполня́я,/ не удово́лился еси́, зря звере́й стремле́ния,/ не устраши́лся еси́, я́коже пшени́ца хотя́ члено́вными сомле́тися.</p>
<p>До́лгая твоя́ гоне́ния и нереши́мыя у́зы,/ я́же в Ри́ме терзания и огнь гони́телей в ничто́же вменя́л еси́, священному́чениче,/ за твоего́ Рачи́теля.</p>
<p>Вельми́ горя, страда́льче, любо́вию Христо́вою,/ ко огню́ искуше́ний я́ко на ро́су у́треннюю поте́кл еси́,/ О́наго пости́гнути сущо су́щаго Рачи́теля.</p>
<p>А́ще и пил еси́ Христо́ву ча́шу жажда́,/ но пре́был еси́ при́сно е́же пострада́ти, па́че е́же жи́ти./ И вопия́л еси́:/ ничто́же мне сия́, ко е́же получи́ти мне е́же жи́ти.</p>
<p>
<red>Богоро́дичен:</red> Украси́ся, Вифлее́ме, угото́вися, Евфра́фо:/ без ма́тере бо от Отца́/ и без отца́ Ма́терию чревоно́сится/ и ражда́ется, спаса́я ны.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва днесь:</p>
<p>Све́тлых по́двиг твои́х светоно́сный день/ предпропове́дует всем в верте́пе рожде́ннаго:/ сего́ бо жа́ждая от любве́ наслади́тися,/ потща́лся еси́ от звере́й снеде́н бы́ти;/ сего́ ра́ди и Богоно́сец наре́клся еси́, Игна́тие всему́дре.</p>
<p>
<red>И́кос:</red>
</p>
<p>Авраа́м у́бо иногда́ сы́на жря́ше,/ закла́ние предвообража́я вся Содержа́щаго/ и ны́не в верте́пе тща́щагося роди́тися,/ ты же, Богому́дре, всего́ прине́сл еси́ тебе́ сама́го, я́коже заколе́ние,/ и, звере́й снедь быв,/ пшени́ца чи́ста яви́лся еси́ Зижди́телю твоему́,/ в жи́тницах Небе́сных ве́чнуяй вои́стинну/ и твоего́ раче́ния наслажда́лся./ Его́же ра́ди весь ми́р оста́вив, Богоно́сец наре́клся еси́,/ Игна́тие всему́дре.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́, огнь./ Тогда́ трие́, я́ко еди́неми усты́, поя́ху/ и благословля́ху, глаго́люще:/ благослове́н Бог оте́ц на́ших.</emphasis>
</p>
<p>Христо́во во пло́ти показу́я явле́ние, Иереми́я вопия́ше:/ на земли́, вопло́щся, Бог яви́ся;/ худо́жества же обре́те всяк путь, рожде́йся в Вифлее́ме из Ма́тере.</p>
<p>Се из ко́рене Иессе́ева прозябе́ жезл, цвет, прозяба́ющ Христа́,/ и на нем, ны́не ражда́емем в верте́пе,/ Дух почи́ет ра́зума, и сове́та,/ и Боже́ственнаго ве́дения.</p>
<p>Да услы́шим словеса́ свяще́нная:/ Госпо́дь ражда́ется, Отроча́ ра́ди нас,/ его́же нача́льство на ра́ме бысть,/ и нарица́ется А́нгел Сове́та Вели́ка О́тча,/ Нача́льник Ми́ра — Христо́с.</p>
<p>
<red>Свята́го. Ирмо́с то́йже</red>
</p>
<p>Не имел еси́ огня́ любове́щна в тебе́, Игна́тие,/ во́ду же живу́ю па́че и глаго́лющую, во́ду зову́щую:/ гряди́ ко Отцу́;/ во́ду, теку́щую от жи́зни в жи́знь, преводя́щую нас.</p>
<p>Звере́й зу́бы, — глаго́лет, — да бу́дут мне меч, и ору́жия, и закла́ния;/ гроб же мне льво́вы утро́бы да бу́дут,/ и огнь да поя́ст мя пре́жде тли ко́жныя останки.</p>
<p>Мне сла́дка смерть, — глаго́лет, —/ сла́дка мне вся трудо́в боле́зненная,/ зве́рие ра́достни, огнь сей роса́ мне есть,/ а́ще е́же жи́ти воздержу́./ Те́мже и тщу́ся умре́ти, да живу́ со Христо́м.</p>
<p>Е́же жи́ти мне не есть рачи́тельно в телеси́,/ ду́хом бо жи́ти жела́ю./ Мне е́же жи́ти Христо́с, Боже́ственное рачи́тельство;/ к Нему́ иду́, Того́, — глаго́лет, — люблю,/ Того́ получи́ти наде́юся.</p>
<p>
<red>Богоро́дичен:</red> Проро́ком дре́вле прорече́нный,/ приближа́ется мне Младе́нец, из Де́вы рожде́йся,/ ра́дуется Ада́м, и прама́ти Е́ва боле́зней разреши́ся,/ и сликовству́ет Дави́д, ражда́ющия оте́ц.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis>
</p>
<p>Госпо́дь гряде́т стра́нным Рождество́м я́ве во Своя́,/ прии́мем его́, я́ко да устра́ншияся ра́йския сла́дости па́ки присво́ит,/ ражда́яся в верте́пе.</p>
<p>Се Воззва́ние на́ше прихо́дит,/ возгласи́м пе́ния ра́достная тща́нием/ и воспои́м пе́сни предпра́зднственныя/ в мале́йшем Вмеща́ющемуся верте́пе.</p>
<p>
<red>Богоро́дичен:</red> Я́ко кля́тся Госпо́дь, испо́лни уже́,/ от се́мене дав нам Дави́дова Свою́ Ма́терь Де́ву;/ из Нея́же Младе́нец пло́тию роди́ся во гра́де Вифлее́ме па́че сло́ва.</p>
<p>
<red>Свята́го. Ирмо́с то́йже</red>
</p>
<p>Пет бу́ди Игна́тий, Боже́ственный иере́й,/ сугу́бо венча́емь, я́ко му́ченик и па́стырь:/ страда́в бо сей за любо́вь Бо́жию,/ жела́я возжеле́н бы́ти, пострада́ти не отмета́шеся.</p>
<p>Тече́нии ве́ры, я́ко со́лнце, зе́млю до́блественне прете́кл еси́ от коне́ц Небесе́/ и, заше́д незаходи́мо от земли́ ко Христу́,/ облистава́еши ми́ру свет нетле́ния.</p>
<p>Жа́ждая ча́ши стра́сти Христо́вы,/ свя́зан, текл еси́, Игна́тие му́дре,/ и дости́г три́знища, не престал еси́, вопия́:/ жа́жду жа́жда́ти Христа́ во ве́ки.</p>
<p>О, любве́ и теплоты Боже́ственнаго раче́ния!/ Жела́нием распя́тся и да живе́т Рачи́телю;/ жа́ждет, е́же возжажда́тися, и люби́т, е́же люби́тися,/ за е́же па́ки жи́ти, умре́ти произволя́я.</p>
<p>Персть отложи́в,/ невеще́ственно к су́щему ум впери́л еси́, жела́я Рачи́теля:/ Той бо есть при́сное жела́ние,/ и и́стинно му́дрость, и жи́знь бы́вших.</p>
<p>
<red>Богоро́дичен:</red> Звезда́ возсия́, Христо́с от Иа́кова,/ и волсви́ стека́ются во град Вифлее́м пе́ти, чествова́ти и поклони́тся ему́,/ рожде́нному из ложе́сн Чи́стыя Богоро́дицы.</p>
<p>
<red>Песнь 9</red>
</p>
<p>
<red>Ирмо́с:</red> Живоприе́мный Исто́чник приснотеку́щий,/ светоно́сный свети́льник благода́ти,/ храм одушевле́нный, сень Пречи́стую,/ Небесе́ и земли́ простра́ннейшую,/ Богоро́дицу, ве́рнии, велича́ем.</p>
<p>С патриа́рхи, и пра́ведными все́ми, и со святы́ми проро́ки взыгра́им, от Де́вы Госпо́дь Иису́с, избавле́ние, просвеще́ние, и жи́знь, и спасе́ние,/ ны́не во гра́де Дави́дове ражда́ется.</p>
<p>Уже Боже́ственнаго Сло́ва воплоще́ния всем отверзо́шася я́ве преддве́рия./ Небеса́, ра́дуйтеся, А́нгели, взыгра́йте,/ и да весели́тся земля́ с челове́ки,/ с па́стырьми и волхвы́ ду́хом.</p>
<p>
<red>Богоро́дичен:</red> Но́сит Христа́, я́коже ми́ро неистоще́нное, у́мный Де́ва алава́стр,/ и сие́ предъи́дет в верте́пе излия́ти Ду́хом я́ве,/ я́ко да напо́лнит благоуха́ния его́ ду́ши на́ша.</p>
<p>
<red>Свята́го. Ирмо́с то́йже</red>
</p>
<p>Презира́тель до́льних Игна́тий и служи́тель вы́шних та́ин,/ я́ко слу́жбу непоро́чну соверша́я, и, соверша́емь, свяще́нноде́йствует себе́ сама́го муче́нием,/ и к звере́м и огню́ гото́вится.</p>
<p>Е́же по о́бразу любя́ оде́ятися,/ ве́тхия о́бразы измени́л еси́./ Те́мже но́востию, а не ве́тхостию первообра́знаго зра́ка пе́рвую добро́ту восприе́м,/ Христо́ви соводворя́ешися.</p>
<p>Свяще́нную твою́ оде́жду, свяще́ннейше, свяще́ннейшу соде́лал еси́ страда́ньми твои́ми,/ те́мже и вене́ц сугу́б восприе́м,/ с му́ченики пое́ши и па́стыри, священному́чениче,/ Христа́ Бо́га на́шего.</p>
<p>Пшени́ца Бо́жия чи́ста есмь, — глаго́лал еси́, —/ и зубы́ звере́й мелю́ся,/ да хлеб бу́ду священносоверша́емь, Рачи́телю и Бо́гу очище́н,/ Его́же и любя, умре́ти не отрица́юся.</p>
<p>Непристу́пным све́том осиява́емь/ и в вы́шних оби́телех водворя́лся, свяще́нне Игна́тие,/ Бо́гу и Зижди́телю твоему́ о ста́де твое́м сем моля́ся неоску́дно не преста́й, мо́лимся.</p>
<p>
<red>Богоро́дичен:</red> Ра́дуйся, Чи́стая, Бо́жий гра́де одушевле́нный,/ в не́мже Бог вмести́тися благоволи́,/ не оста́вль бо го́рних, к Тебе́ сни́де,/ я́ко дождь на зе́млю, Богороди́тельнице,/ и во гра́де Вифлее́ме Младе́нец ражда́ется.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Сло́во Пребезнача́льное, Бо́жия Му́дрость,/ неизрече́нною бла́гостию земны́м приобщи́вся,/ уча́ дре́вле лю́ди, на рука́х держа́ше тя, Игна́тие Богоно́се;/ в Бо́зе же жив, муче́ние проше́л еси́, страда́ния ра́дуяся.</p>
<p>
<red>Сла́ва, и ны́не, предпра́зднства.</red>
</p>
<p>
<red>Подо́бен:</red> Предугото́вися:</p>
<p>Украси́ся, Вифлее́ме, но́вое жили́ще,/ я́сли и верте́п, па́стырей со́нмища,/ волсви́ от восто́ков в него́ предвари́те звезды́ све́тлостию:/ Де́ва бо уже́ Всесоверше́ннаго я́ко Младе́нца в том ражда́ет.</p>
<p>
<red>На хвали́тех стихи́ры предпра́зднства, глас 6, на 4, по алфави́ту.</red>
</p>
<p>
<red>Творе́ние Рома́на певца́. Самоподо́бен:</red>
</p>
<p>А́нгельския предъиди́те си́лы,/ и́же в Вифлее́ме угото́вайте я́сли:/ Сло́во бо ражда́ется,/ Му́дрость происхо́дит,/ прие́млет целова́ние Це́рковь./ На ра́дость Богоро́дицы,/ лю́дие, рце́м:/ благослове́н прише́дый/ Бо́же наш, сла́ва Тебе́.</p>
<p>Го́ры сла́дость да ка́плют,/ се бо прихо́дит Бог от ю́га,/ язы́цы, покаря́йтеся,/ ра́дуйтеся, проро́цы,/ патриа́рси, взыгра́йте,/ челове́цы, восплещи́те рука́ми:/ Кре́пкий и Вели́кий Князь Христо́с ражда́ется,/ Царь Небе́с на зе́млю прихо́дит.</p>
<p>От земли́ вознося́ челове́чество,/ Зижди́тель прии́де,/ ца́рский обновля́я па́ки о́браз./ Сра́дуйтеся, Го́рних Си́лы, и воспо́йте,/ вражды́ средосте́ние, разори́ся,/ прии́де, ему́же прилежа́ше:/ Бог бо Челове́к быва́ет,/ Царь Изра́илев,/ Христо́с Бог наш.</p>
<p>Гряди́, Изра́илю тяжкосе́рдый,/ отве́ржи и́же в души́ твое́й надлежа́щий тебе́ о́блак,/ позна́й Созда́теля, в верте́пе ражда́ющагося,/ Сей язы́ков ча́яние,/ Сей разори́т пра́здники твоя́,/ вопи́ти бо не повину́ешися:/ Царь Изра́илев,/ Христо́с прихо́дит.</p>
<p>
<red>Сла́ва, глас и подо́бен то́йже:</red>
</p>
<p>Приближа́ется Христо́с,/ Вифлее́ме, предугото́вися,/ уже́ язы́ков спасе́ние озаря́ет,/ благоукраси́ я́сли,/ па́стыри собери́,/ призови́ волхвы́ от Перси́ды,/ во́инства Безпло́тных умов, воззови́те:/ Царь Небе́с/ на зе́млю прихо́дит.</p>
<p>
<red>И ны́не, глас и подо́бен то́йже:</red>
</p>
<p>За́висть же и огнь поя́ст тя,/ безу́мный преле́стниче, вои́стинну/ и зако́нная кля́тва:/ се бо Де́ва,/ я́коже Иса́ия прорече́,/ име́ во чре́ве/ и в я́слех восклони́т Царя́,/ И́мже вси от колена Иу́дова/ си́льнии оскуде́ют.</p>
<p>
<red>На стихо́вне стихи́ры самогла́сны, глас 4:</red>
</p>
<p>Вифлее́ме, украша́йся,/ воспо́й, гра́де Сио́не,/ ра́дуйся, пусты́не, предобруча́ющи ра́дость:/ звезда́ бо предъи́дет в Вифлее́м,/ возвеща́ющи хотя́щаго роди́тися Христа́,/ и верте́п прие́млет Невмести́маго все́ми,/ и я́сли гото́вятся восприя́ти Жи́знь ве́чную./ тому́ вси воспои́м и возопии́м:/ спаси́ ду́ши на́ша, Иису́се Бо́же,/ воплоти́выйся нас ра́ди.</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя чащи.</p>
<p>Христо́с гря́дый — я́ве Бог наш,/ прии́дет и не укосни́т,/ от Неискусобра́чныя Отрокови́цы яви́тся,/ в верте́пе же про́чее препочи́ет/ и в я́слех безслове́сных,/ его́же не вмеща́ет Не́бо,/ приими́ хотя́щаго пелена́ми пови́тися в тебе́,/ сло́вом разре́шшаго ны от безслове́сия./ Звезда́ возвеща́ет,/ волсви́ покланя́ются,/ па́стырие свиря́ют,/ чу́до зря́ще стра́шное,/ и А́нгели воспева́ют на земли́,/ ви́дяще избавле́ние ро́да на́шего.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>Иса́ие, лику́й,/ Сло́во Бо́жие восприе́м,/ прорцы́ Отрокови́це Мари́и,/ купине́ горе́ти и огне́м не сгара́ти заре́ю Божества́./ Вифлее́ме, благоукраси́ся,/ отве́рзи врата́, Еде́ме,/ и волсви́, иди́те ви́дети Спасе́ние, в я́слех повива́емое,/ его́же звезда́ показа́ верху́ верте́па,/ Жизнода́вца Го́спода,/ спаса́ющаго род наш.</p>
<p>
<red>Сла́ва, свята́го, глас 1. Студитово:</red>
</p>
<p>Столп одушевле́н и вдохнове́нный о́браз,/ ле́тный твой наста́ пра́здник, Богоно́се Игна́тие,/ тайново́дства твоя́ и до́блести твоя́ пропове́даяй,/ е́же за ве́ру да́же до кро́ве противостоя́ние,/ блаже́нный он и приснопа́мятный глас:/ я́ко пшени́ца есмь Бо́жия, — глаго́лющий, —/ и зубы́ звери́ными мелю́ся./ Те́мже, подо́бник страсте́й Христа́ твоего́ быв,/ моли́ спасти́ся душа́м на́шим.</p>
<p>
<red>И ны́не, глас 6:</red>
</p>
<p>Верте́пе, благоукраси́ся,/ А́гница бо гряде́т, чревонося́щи Христа́;/ я́сли же, подъими́те сло́вом разреши́вшаго/ от безслове́снаго дея́ния нас, земноро́дных./ Па́стырие, свиря́юще, свиде́тельствуйте чудеси́ стра́шному,/ и волсви́ от Перси́ды,/ зла́то, и лива́н, и смирну Царю́ принеси́те,/ я́ко яви́ся Госпо́дь из Де́вы Ма́тере./ Ему́же и, прини́кши, ра́бски Ма́ти поклони́ся/ и привеща́ше к держи́мому на объя́тиих Ея:/ Ка́ко все́ялся еси́ Мне?/ или́ ка́ко прозя́бл еси́ во Мне,/ Изба́вителю Мой и Бо́же?</p>
<p>
<red>На часе́х тропа́рь предпра́зднства: Сла́ва, свята́го, И ны́не, Богоро́дичен часов.</red>По О́тче наш:
<red>конда́к предпра́зднства еди́н на всех часе́х.</red></p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на предпра́зднства песнь 3-я, со ирмосо́м на 4 и свята́го песнь 6-я, на 4. Проки́мен:</red> Возвесели́тся пра́ведник о Го́споде:
<red>Стих:</red>
Услы́ши, Бо́же, глас мой:
<red>Апо́стол к Евре́ем, зача́ло 311.</red>
Аллилу́ия,
<red>глас 4:</red>
Пра́ведник, я́ко фи́никс, процвете́т:
<red>Стих:</red>
Насажде́ни в до́му́ Госпо́дни:
<red>Ева́нгелие от Ма́рка, зача́ло 41. Прича́стен:</red>
В па́мять ве́чную:</p>
<p>
<red>А́ще случи́тся неде́ля святы́х оте́ц в предпра́зднстве, внутрь 20-го дне, сиречь, в 20-й, в 21-й, в 22-й и в 23-й день.</red>
</p>
<p>
<red>Бывает слу́жба си́це: На ма́лой вече́рни стихи́ры воскресны и Богоро́дицы по обы́чаю. На вели́цей вече́рни, на</red>Го́споди, воззва́х:
<red>стихи́ры воскресны 3, и восто́чен 1, Анато́лиев, и предпра́зднства 3, глас 6,</red>
<red>Подо́бен:</red>
Все отло́жше:
<red>и отцев 3, глас и подо́бен то́йже.</red>
Сла́ва,
<red>глас 6:</red>
Дани́ил, муж жела́ний: И ны́не,
<red>предпра́зднства, глас то́йже:</red>
Верте́пе, благоукраси́ся:
<red>Вход. Проки́мен дне. И чте́ния 3 отцев. На литии́ стихи́ры предпра́зднства на ряду, коего дне Неде́ля сия́ поется, стиховныя, и отцев, глас 1:</red>
Луча́ми облиста́вшеся:
<red>Сла́ва, глас 3: </red>
Пра́отцев собо́р: И ны́не,
<red>предпра́зднства, глас то́йже:</red>
Благоукраси́ся, Вифлее́ме:
<red>На стихо́вне стихи́ры воскресны:</red>
Сла́ва,
<red>глас 2:</red>
Ра́дуйтеся, проро́цы: И ны́не,
<red>предпра́зднства, глас то́йже:</red>
Се время прибли́жися:
<red>На благослове́нии хлебов тропа́рь: </red>
Богоро́дице Дево:
<red>два́жды, и отцев:</red>
Ве́лия ве́ры:
<red>еди́ножды.</red>
Бу́ди и́мя Госпо́дне:
<red>трижды. И чте́ние в толкованиих апо́стольских.</red></p>
<p>
<red>На у́трени, на</red> Бог Госпо́дь:
<red>тропа́рь воскресе́н два́жды:</red>
Сла́ва,
<red>отцев, глас 2:</red>
Ве́лия ве́ры: И ны́не, предпра́зднства,
<red>глас 4:</red>
Гото́вися, Вифлее́ме:
<red>и обы́чныя кафизмы, и седа́льны воскресны, и Богоро́дичны их. И чте́ние во Ева́нгелии толковом, е́же от Матфе́я, в само́м нача́ле:</red>
Книга родства Иису́са Христа́:
<red>По непоро́чнах тропари их:</red>
А́нгельский собо́р:
<red>ипакои́ и чте́ние во Ева́нгелии толковом, е́же на ряду. Степе́нна гла́са, проки́мен.</red>
Вся́кое дыха́ние:
<red>Ева́нгелие воскресно, и</red>
Воскресе́ние Христо́во:
<red>По 50-м псалме́ стихи́ра воскресна. Кано́н воскресе́н со ирмосо́м на 4, и предпра́зднства на 4, и отцев на 6. Катава́сия:</red>
Христо́с ражда́ется:
<red>По 3-й пе́сни ипакои́ отцев, глас 8:</red>
А́нгел отроко́м ороси́ пещь:
<red>и чте́ние. По 6-й пе́сни конда́к, глас 1, Подо́бен:</red>
Лик А́нгельский: Весели́ся, Вифлее́ме
<red>: и и́кос. И чтем пролог. По 9-й пе́сни </red>
Свят Госпо́дь Бог наш:
<red>Свети́лен воскресе́н.</red>
Сла́ва,
<red>отцев. И ны́не, предпра́зднства. На хва́литех стихи́ры воскресны 4, и отцев 4, глас 5, Подо́бен:</red>
Ра́дуйся: Сла́ва, отцев,
<red>глас 8:</red>
Зако́нных учений: И ны́не, Преблагослове́нна еси́, Богоро́дице Дево:
<red>Славосло́вие вели́кое. Тропа́рь воскресе́н. Ектении́. И отпу́ст. Стихи́ра Ева́нгельская в притворе. И час 1. И конечный отпу́ст.</red></p>
<p>
<red>На Литурги́и: Блаже́нны гла́са, на 4: и отцев от кано́на песнь 3-я, на 4, и предпра́зднства песнь 6-я, на 4. По входе тропа́рь воскресе́н, и отцев, и предпра́зднства. </red>Сла́ва,
<red>конда́к отцев.</red>
И ны́не,
<red>предпра́зднства. Проки́мен, песнь отцев, глас 4:</red>
Благослове́н еси́, Го́споди Бо́же оте́ц на́ших,/ и хва́льно и просла́влено и́мя Твое во веки.
<red>Апо́стол ко Евре́ем, зача́ло 328.</red>
Аллилу́ия,
<red>глас 4:</red>
Бо́же, уши́ма на́шима:
<red>Ева́нгелие от Матфе́я, зача́ло 1. Ряд же неде́ли оставля́ется. Прича́стен: </red>
Хвали́те Го́спода:
<red>Други́й:</red>
Ра́дуйтеся, пра́веднии:</p>
<p>
<red>О предпра́зднстве Христо́ва Рождества́ ве́дати подоба́ет.</red>
</p>
<p>
<red>От 20-го дне начина́ется предпра́зднство. Пост у́бо есть, поклоны же в це́ркви не быва́ют. </red>
</p>
</section>
