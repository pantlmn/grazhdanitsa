<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Дании́ла, архиепи́скопа Се́рбскаго</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>Стихи́ры свята́го, глас 1:</red>
</p>
<p>Небе́сным чино́м поревнова́л еси́, святи́телю Дани́иле,/ на земли́ же, Богоно́се, освяще́н сосу́д яви́лся еси́/ и жили́ще Свята́го ду́ха,/ те́мже тя ублажа́ем/ и свято́е твое́ днесь честно́, ра́дующеся, пра́зднуем успе́ние.</p>
<p>Небе́сных чино́в ра́дование/ и на земли́ архиере́ем похвала́,/ свяще́нником сла́ва, Дании́ле прему́дре,/ мона́шествующим пра́вило и Це́ркве утвержде́ние./ Тем тя мо́лим:/ не оскуде́й, спо́моществуя нам,/ притека́ющим и облобыза́ющим ра́ку моще́й твои́х.</p>
<p>На Небесе́х водворя́лся,/ приими́ ны́не хвалу́ чад твои́х, о́тче,/ пра́зднующих честно́ па́мять успе́ния твоего́,/ и даждь исполне́ние их проше́ниям,/ моля́ся приле́жно Пречи́стей Ма́тери Бо́жией/ спасти́ся от бед душа́м на́шим.</p>
<p>
<red>Сла́ва, глас 6, самогла́сен:</red>
</p>
<p>Боже́ственная благода́ть в па́мяти успе́ния твоего́,/ осеня́ющи притека́ющия к ра́це моще́й твои́х,/ неду́гов исцеле́ние подава́ет,/ святи́телю о́тче Дани́иле,/ моли́ся о душа́х на́ших.</p>
<p>
<red>И ны́не, предпра́зднства.</red>
</p>
<p>
<red>На стихо́вне стихи́ры, глас 2:</red>
</p>
<p>Дом духо́вный яви́ся Дании́л/ поспеше́нием благода́ти Свята́го ду́ха,/ те́мже, ны́не соше́дшеся, того́ воспои́м.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои возра́дуются.</p>
<p>Ра́дуйся, Дании́ле, святи́телей похвало́,/ свяще́нником сла́во,/ мона́хом пра́вило, Це́ркве утвержде́ние.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Приими́ ны́не пе́ние чад твои́х, о́тче,/ и подава́й лю́бящим тя/ обы́чная проше́ния.</p>
<p>
<red>Сла́ва, и ны́не, предпра́зднству, глас то́йже:</red>
</p>
<p>Доме Евфра́фов, гра́де святы́й,/ украси́ дом,/ в не́мже Боже́ственный ражда́ется.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8: предпра́зднству 3 и свято́му 5. Стихи́ры свято́му Дании́лу, глас 2:</red></p>
<p>Ки́ими похва́льными венцы́/ увязе́м святи́теля?/ Свяще́нства вене́ц, благоче́стия управле́ние,/ све́тлое Це́ркве Се́рбския украше́ние,/ исто́чник Боже́ственных исцеле́ний неисчерпа́емый,/ проли́тие даро́в духо́вных,/ реку́ мно́гих чуде́с,/ веселя́щую Се́рбскую зе́млю тече́ньми,/ Дании́ла, те́плаго предста́теля на́шего и храни́теля.</p>
<p>Ки́ими смире́нными устна́ми/ воспои́м святи́теля?/ Ди́внаго в чудесе́х и Безпло́тных сожи́теля,/ освяще́ннаго столпа́ Це́ркве Се́рбския неподви́жима,/ ея́ побо́рника и весе́лие земли́ на́шея,/ пра́вды пра́вило, сиро́та́м пода́теля,/ оби́димых засту́пника/ и больны́м врача́ безме́здна?</p>
<p>Ки́ими всехва́льными венцы́/ воспои́м и соста́вим ликова́ние/ в честне́м пра́зднице твоего́ успе́ния, иера́рше?/ Оба́че, духо́вно пра́зднующе, мо́лимся ти:/ моли́ Влады́ку всех/ дарова́ти побе́ду правосла́вным на сопроти́вныя,/ тебе́ бо те́пла моли́твенника к Влады́це стяжа́хом,/ подаю́щему ми́ру ве́лию ми́лость.</p>
<p>Ки́ими похва́льными добро́тами/ воспои́м во архиере́ех сла́внаго,/ в ве́ре вели́каго и пелена́х доброразсу́днаго,/ во уче́нии язы́ка сла́дкаго,/ уче́нием Се́рбскую Це́рковь обогаща́юща струя́ми слове́с свои́х?/ Тем мо́лим тя,/ святи́телю Христо́в Дании́ле:/ моли́ся Христу́ Бо́гу и Пресвяте́й Богоро́дице,/ да изба́вимся от бед моли́твами твои́ми.</p>
<p>Ки́ими духо́вными пе́сньми/ воспои́м архиере́я?/ Уче́нием к Богоразу́мию всех наста́вльшаго,/ исто́чника чуде́с пречу́дна и учи́теля прему́дра,/ столпа́ непоколеби́ма патриа́ршеския ла́вры,/ и всея́ Се́рбския земли́ удобре́ние,/ и тве́рдое защище́ние,/ и моли́твенника о душа́х на́ших.</p>
<p>
<red>Сла́ва, глас 6:</red>
</p>
<p>Архиере́ев похвалу́,/ свяще́нником украше́ние,/ к Бо́гу моли́твенника непреста́ннаго,/ исто́чника чуде́с преизоби́льна,/ днесь любо́вию соше́дшеся, Се́рбский наро́де,/ иера́рха Дании́ла похва́лим/ и, честны́я мо́щи его́ обстоя́ще, лобже́м и рцем:/ ра́дуйся, архиере́е Дании́ле, свети́льниче све́тлый,/ озари́ изря́дное достоя́ние, лю́ди твоя́,/ о ни́хже непреста́нно Христу́ моли́ся,/ дарова́ти им ми́рное житие́,/ да вси честно́е твое́ успе́ние любо́вию почита́ем.</p>
<p>
<red>И ны́не, предпра́зднства, глас 8.</red>
</p>
<p>
<red>Вход. Проки́мен дне, чте́ния 3 святи́тельская
<emphasis>(зри день 21-й)</emphasis></red>
</p>
<p>
<red>На литии́ стихи́ры свята́го, глас 4, самогла́сен:</red>
</p>
<p>Све́тло днесь Це́рковь Се́рбская украша́ется/ и ра́дуется, зову́щи:/ уясни́ся моя́ добро́та па́че всех,/ святи́телем бо красота́, сла́вный Дании́л/ взы́де на Небеса ́к Царю́, все́ми ца́рствующему.</p>
<p>Прииди́те у́бо, празднолю́бцы,/ правосла́вных собо́ри,/ и принесе́м ему́ пе́ния и похвалы́, зову́ще:/ о святи́телей добро́то и Се́рбская хвало́,/ моли́ся Христу́ Бо́гу/ изба́вит христоимени́тыя лю́ди от вся́кия ско́рби/ и спасти́ ду́ши на́ша.</p>
<p>Духа Боже́ственная благода́ть/ святи́теля тя показа́ и учи́теля изря́дна яви́,/ те́мже мрак нече́стия обличи́л еси́/ и лю́ди Богоразу́мия уче́ньми просвети́л еси́,/ святи́телю Богому́дре Дании́ле,/ архиере́ем сла́ва и красота́,/ ро́ду же Се́рбскому и всем был еси́ изве́сте́н о́браз уче́ния,/ дерзнове́ние име́я ко Христу́ Бо́гу,/ того́ при́сно моли́ спасти́ся душа́м на́шим.</p>
<p>До́блестей твои́х, свяще́нне о́тче Дании́ле,/ плод уясни́ ве́рных сердца́./ Кто бо, слы́ша безме́рное твое́ смире́ние,/ и терпе́нию не удиви́тся,/ и е́же к ни́щим ти́хость и скорбя́щим ми́лование./ Вся бо боголе́пно научи́л еси́,/ святи́телю о́тче Дании́ле,/ и ны́не на Небесе́х, неувяда́емым венча́вся венце́м,/ моли́ Христа́ Бо́га и Пресвяту́ю Богоро́дицу о душа́х на́ших.</p>
<p>
<red>Сла́ва, глас 6:</red>
</p>
<p>Ты еси́ па́стырь до́брый/ и учи́тель те́плый, святи́телю о́тче Дании́ле,/ тя всегда́ хваля́ще, вопие́м ти:/ тобо́ю украси́ Бог Це́рковь,/ и Ма́тере Своея́ чудотво́рный о́браз в хра́ме предстои́т/ и неисчерпа́емую благода́ть ро́ду Се́рбскому подае́т,/ иде́же и твоя́ нетле́нныя мо́щи покрове́нны лежа́т от толи́ких лет./ Те́мже тя мо́лим и вопие́м:/ о святи́те́лю Христо́в Дании́ле,/ моли́ся непреста́нно о хваля́щих и чту́щих святу́ю па́мять твою́,/ грехо́в оставле́ние получи́ти во спасе́ние душ на́ших.</p>
<p>
<red>И ны́не, предпра́зднства, глас 1:</red> Приими́те, я́сли,/ его́же в купине́ Моисе́й законополо́жник прови́де в Хори́ве,/ ны́не ражда́ема от Де́вы Ду́хом Боже́ственным./ Та есть, Я́же в зако́не рече́нная,/ Та есть проро́ческая печа́ть,/ Я́же Бо́га пло́тию тле́нным явля́ющи,/ ему́же поклони́мся.</p>
<p>
<red>На стихо́вне стихи́ры предпра́зднству, глас 2, самогла́сны:</red>
</p>
<p>Се́ вре́мя прибли́жися спасе́ния на́шего,/ гото́вися, верте́пе:/ Де́ва приближа́ется е́же роди́ти./ Вифлее́ме, земле́ Иу́дова, красу́йся и весели́ся,/ я́ко из тебе́ возсия́ Госпо́дь наш./ Услы́шите, горы́ и хо́лми/ и окре́стныя стра́ны Иуде́йския,/ я́ко гряде́т Христо́с,/ да спасе́т, его́же созда́, челове́ка,/ я́ко Человеколю́бец.</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя чащи.</p>
<p>Вифлее́ме, земле́ Иу́дова,/ е́же по пло́ти жи́тельство,/ све́тло угото́ви Боже́ственный верте́п,/ в не́мже Бог пло́тию ражда́ется/ от Неискусому́жныя Святы́я Де́вы,/ во е́же спасти́ род наш.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>Прииди́те, вси Христо́во Рождество́ ве́рно предпра́зднуим/ и, мы́сленне пе́ние, я́ко звезду́, предлага́юще,/ волхво́в славосло́вия с па́стырьми возопии́м:/ прии́де спасе́ние челове́ков из де́вственных ложе́сн,/ ве́рныя воззы́вая.</p>
<p>
<red>Сла́ва, свято́му, глас 4:</red>
</p>
<p>Я́ко со́лнце пресве́тлое,/ просвеща́еши страну́ всю Се́рбскую,/ тебе́ бо показа́ Бог от ю́ности,/ святи́телю блаже́нне Дании́ле,/ па́стыря слове́сному своему́ ста́ду и оте́честву твоему́./ Ты украси́л еси́ всечу́дно це́рковь Бо́жия Ма́тере,/ в не́йже и до ны́не лежа́т честны́я мо́щи твоя́,/ иму́щи в себе́ дар исцеле́ния благода́тию./ Сего́ ра́ди не забу́ди в моли́твах/ испроси́ти благове́рному и христолюби́вому наро́ду Се́рбскому/ побе́ды на сопроти́вныя враги́./ Тебе́ бо Христо́с показа́ свети́ло вели́кое патриа́ршеской собо́рной Це́ркви,/ ты еси́ похвала́ земли́ на́шей и кре́пкое заступле́ние./ Те́мже, пра́зднующе днесь све́тло па́мять твою́,/ мо́лим тя, святи́телю Христо́в Дании́ле,/ ми́р ми́ру испроси́ти/ и душа́м на́шим ве́лию ми́лость.</p>
<p>
<red>И ны́не, предпра́зднства, глас 5:</red> Вифлее́ме, гото́вися на сре́тение Де́ве Мари́и и Богома́тере:/ се бо гряде́т к тебе́, Младе́нца нося́щи Христа́,/ Собезнача́льнаго Отцу́ и Ду́ху при́сно,/ его́же во верте́пе роди́т/ и по рожде́стве Де́ва па́ки яви́тся.</p>
<p>
<red>Тропа́рь, глас 3:</red>
</p>
<p>Чу́до яви́ся извеще́ния,/ дела́ми доброде́телей Бо́жиих возсия́л еси́,/ мона́шествующих ли́ки упасл еси́,/ архиере́йская седа́лища утверди́л еси́,/ ерети́ческаго нападе́ния не усумне́вся,/ Це́рковию Христо́вою управля́я,/ преподо́бне о́тче, Дании́ле прему́дре,/ усну́в, я́ко спя,/ те́ло же твое́ це́ло и нетле́нно соблю́дено бысть,/ и подае́т цельбы́ боля́щим от разли́чных неду́гов,/ и де́моны прогоня́ет./ Сего́ ра́ди мо́лим тя:/ моли́ спасти́ся душа́м на́шим.</p>
<p>
<red>Сла́ва, и ны́не, предпра́зднству.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь предпра́зднству, два́жды. Сла́ва, свято́му, и ны́не, предпра́зднству.</red></p>
<p>
<red>По 1-м стихосло́вии седа́лен, глас 1:</red>Служи́тель быв Христу́, вся́ческих Влады́це,/ просвети́л и научи́л еси́ лю́ди Боже́ственным поуче́нием,/ к разу́мению наставля́я, святи́телю Дани́иле./ Те́мже тя вси имену́ем пропове́дника и́стины,/ учи́теля и уго́дника Христо́ва.</p>
<p>
<red>Сла́ва, и ны́не, предпра́зднства, глас то́йже:</red>
</p>
<p>Весели́ся, Вифлее́ме, Евфра́фо, гото́вися:/ се бо А́гница, Па́стыря Вели́каго в ложесна́х нося́щи, роди́ти гряде́т,/ и, предви́дяще Боже́ственную звезду́, волсви́ ра́дуются,/ с па́стырьми пою́ще се́рдца пра́востию.</p>
<p>
<red>По 2-м стихосло́вии седа́лен, глас 4:</red>
</p>
<p>От ю́ности взем крест свой, благоче́стно после́довал еси́ Христу́,/ усекну́в плотско́е мудрова́ние воздержа́нием,/ те́мже, на святи́тельстем седа́лищи сед, святи́телю,/ непреста́нно украша́вши Це́рковь Христо́ву во сла́ву Влады́ки твоего́ и Пречи́стыя Ма́тере его́./ того́ ра́ди и Христо́с разли́чными дарова́ньми украси́ твою́ ра́ку, Дании́ле всеблаже́нне.</p>
<p>
<red>Сла́ва, и ны́не, предпра́зднству, глас то́йже:</red>
</p>
<p>Де́вы, предначни́те деви́ческую ра́дость,/ ма́тери, восхвали́те провожде́ние Ма́тере Христа́, Бо́га на́шего,/ волсви́ со А́нгелы, с на́ми па́стырие,/ гряде́т бо Де́ва во гра́де Вифлее́ме роди́ти Сы́на, Преве́чнаго Бо́га,/ спаса́ющаго ми́р от тле́ния.</p>
<p>
<red>По полиеле́и, седа́лен, глас 8:</red>Святи́теля вели́каго Дании́ла ка́ко досто́йно воспое́м?/ Му́жа чи́стаго ума́, Богоза́рнаго све́та,/ освеща́ющаго нас и Боже́ственный ра́зум подаю́щаго,/ тайн глуби́нных пове́дателя,/ ему́же согла́сно вси рцем: ра́дуйся, о́тче отце́в, Дании́ле.</p>
<p>
<red>Сла́ва, и ны́не, предпра́зднству, глас 5:</red>
</p>
<p>Вифлее́ме, гото́вися на сре́тение Де́вы Мари́и и Богома́тере:/ се бо гряде́т к тебе́, Младе́нца нося́щи Христа́,/ Собезнача́льнаго Отцу́ и Ду́ху при́сно,/ его́же во верте́пе роди́т и по рождестве́ па́ки яви́тся Де́ва.</p>
<p>
<red>Таже, степе́нна, 1-й антифо́н 4-го гла́са. Проки́мен, глас 4: </red>Уста́ моя́ возглаго́лют прему́дрость/ и поуче́ние се́рдца моего́ ра́зум.
<red>Стих:</red>
Услы́шите сия́, вси язы́цы,/ внуши́те, вси, живу́щим по вселе́нней. Вся́кое дыха́ние:
<red>Ева́нгелие от Иоа́нна, зача́ло 35 от полу.</red></p>
<p>
<red>По 50-м псалме́ стихи́ра, глас 6:</red>
</p>
<p>Егда́ преставле́ние честна́го твоего́ те́ла, о́тче, приспе́,/ тогда́ мно́жество ве́рных, обступи́вше одр твой,/ уми́льно провожда́ху тя,/ и, зря́ще тя благословя́ща,/ лю́ди удивля́хуся./ Царь же Душа́н со слеза́ми вопия́ше:/ о влады́ко, что ти возда́м за Богове́дение,/ е́же нам дарова́л еси́, прие́м благода́ть от Бо́га?/ Те́мже, святи́телю Дании́ле,/ моли́ся приле́жно Христу́ Бо́гу и Пресвяте́й Богоро́дице,/ да призира́ет на нас неотсту́пно Пречи́стым Свои́м чудотво́рным о́бразом,/ и́мже ты храм украси́л еси́,/ оте́честву и ста́ду своему́ непоколеби́мый столп оставля́я./ Твои́ми моли́твами да спасе́мся.</p>
<p>
<red>Кано́н свято́му Дании́лу на 6, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
</p>
<p>О́тче Богому́дре,святи́телю Дании́ле,/ отве́рзи моя́ недосто́йная уста́ воспева́ти тя/ и приими́, я́ко благово́нное кади́ло, от убо́жества моего́,/ е́же тебе́ принесо́х недосто́йный аз.</p>
<p>Воспои́м вси вели́каго святи́теля Дании́ла,/ почти́м засту́пника и утвержде́ние земли́ Се́рбския,/ его́же дарова́ Госпо́дь оби́тели собо́рной храни́теля бо́дра.</p>
<p>Спаси́тельным Христо́вым за́поведем после́довал еси́, прему́дре святи́телю Дании́ле,/ вдов и сиро́т был еси́ предста́тель/ и земли́ Се́рбстей вели́кое защище́ние.</p>
<p>Вели́кий ны́не Дании́л, па́стырь Це́ркве собо́рныя,/ па́стыри вку́пе и пасо́мыя и всю Це́рковь в па́мять свою́ призыва́ет./ Те́мже, собра́вшеся, торжеству́им све́тло в день па́мяти его́.</p>
<p>Благода́ть ду́ха прие́м, о́тче, во свое́ се́рдце, Христо́в святи́телю,/ уясни́ язы́к и се́рдце просве́ти твои́х певце́в,/ е́же святу́ю твою́ па́мять воспе́ти све́тло, Дании́ле преподо́бне.</p>
<p>А́ще и побежда́ют твоя́ исправле́ния словеса́ на́ша и помышле́ния, о́тче Дании́ле,/ оба́че душе́вное на́ше предложе́ние, по си́ле прино́симое тебе́,/ приими́ с любо́вию, досточу́дне,/ е́же бо по досто́инству пе́сни тебе́ соплести́ невозмо́жно есть нам.</p>
<p>
<red>Богоро́дичен:</red> Пречи́стая Богоро́дице,/ Соде́теля и Спа́са ро́ждши,/ спаси́ от бед град твой,/ непреста́нно моля́щи Сы́на Твоего́ и Бо́га на́шего за ны.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ка́мень, его́же небрего́ша зи́ждущим,/ сей бысть во главу́ угла́:/ Той есть Ка́мень,/ на Не́мже утверди́ Це́рковь Христо́с,/ ю́же от язы́к искупи́.</emphasis>
</p>
<p>Ты прояви́л еси́, Влады́ко, в после́днем ро́де на́шем святи́теля вели́каго Са́вву,/ и́же просве́ти свое́ оте́чество со святи́тели и архиере́и,/ ему́же после́дует Дании́л, цвет пречу́дный.</p>
<p>Тебе́ при́косну́выйся, свя́те, су́щему в честне́м гро́бе твое́м,/ исцеле́ние получи́ти сподо́бися:/ рука́м бо того́, к пе́рсем со́гбенным, Бо́жиею благода́тию дае́ши простира́тися.</p>
<p>Сокруши́ ага́ряны и вся супоста́ты безбо́жныя, преподо́бне Дании́ле,/ моле́нием твои́м к Творцу́ и Бо́гу на́шему,/ и си́лу их, борю́щую на ны, не́мощну покажи́,/ и покори́ их.</p>
<p>С мире́н яви́лся еси́, кро́ток же и тих, Дани́иле,/ отоню́дуже ду́ха благода́ть, преложи́е излия́вшися на тя,/ вели́ка показа́ тя, чуде́с луча́ми зе́млю на́шу осиява́юща.</p>
<p>Жезлом воздержа́ния страсте́й мо́ре раздели́в, блаже́нне,/ я́ко Моисе́й, на безстра́стия гору возше́л еси́/ и, прие́м мы́сленныя скрижа́ли, па́ству твою́ научи́л еси́ зако́ну Христо́ву.</p>
<p>
<red>Богоро́дичен:</red> Бу́ди ми, Де́во, прибе́жище и приста́нище,/ стена́ необори́мая и Засту́пница,/ Бо́га пло́тию ро́ждшая, Пречи́стая, Изба́вителя Всеще́драго/ и Спа́са пою́щих Тя, Богоневе́стная.</p>
<p>
<red>Седа́лен свято́му, глас 4:</red>
</p>
<p>Свети́льник светосия́нен яви́лся еси́ земли́ Се́рбстей,/ просвеща́яй блиста́ньми Боже́ственных твои́х слове́с ве́рных помышле́ния, святи́телю о́тче Дании́ле./ Тем вси свяще́нную твою́ и Боже́ственную па́мять днесь ра́достно соверша́ем.</p>
<p>
<red>Сла́ва, и ны́не, предпра́зднства, глас то́йже.</red>
</p>
<p>Де́вы, предначни́те деви́ческуто ра́дость,/ ма́тери, восхвали́те провожде́ние Ма́тере Христа́ Бо́га на́шего,/ волсви́ со А́нгелы, с на́ми па́стырие,/ гряде́т бо Де́ва во гра́де Вифлее́ме роди́ти Сы́на, Преве́чнаго Бо́га,/ спаса́ющаго ми́р от тле́ния.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ вопдоще́ние,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ прии́ти вре́мени — пока́жешися./ Сла́ва си́ле Твое́й, Го́споди.</emphasis>
</p>
<p>Благода́тию ду́ха пома́зался еси́, архиере́е всеизря́дне Дании́ле,/ во Христа́ бо оде́яся жития́ ра́ди чи́стаго,/ те́м научи́л еси́ сла́вити в Тро́ице Еди́наго Бо́га.</p>
<p>Изба́ви твое́ ста́до от бурь греха́, преподо́бне святи́телю Дании́ле, бед же и скорбе́й,/ приводя́ ны в приста́нища ти́хая Боже́ственныя во́ли Христо́вы.</p>
<p>Христо́в яви́лся еси́ уго́дник, о́тче преподо́бне Дании́ле, преосвяще́нне архиере́е./ Тем моля́ся непреста́й ко Го́споду/ от напа́стей, бед и скорбе́й изба́вити ста́до твое́ от искуше́ний.</p>
<p>Умертви́ мудрова́ние, прему́дре, пло́ти моея́ неисце́льное/ и к Боже́ственным стезя́м наста́ви ны, я́ко кре́пок и си́лен,/ зако́ном же благи́м повини́ мя, блаже́нне,/ и раба́ покажи́ мя Христо́ва, порабоще́нна лю́тыми страстьми́.</p>
<p>Сна очесе́м твои́м и дрема́ния ве́ждома не дал еси́,/ до́ндеже обре́те ме́сто поко́йно се́рдце твое́, о́тче./ Тем, очи́стившеся досто́йне, узре́ жили́ще сла́вы всех Соде́теля, Царя́ и Бо́га ве́чнаго.</p>
<p>Весь у́бо ум впери́в к высоте́/ и земна́я нивочто́же вмени́в, смире́нием, достоблаже́нне Дании́ле,/ высо́кая прия́л еси́.</p>
<p>
<red>Богоро́дичен:</red> Ка́я сия́, я́ко вои́стинну близ Бо́га,/ я́ко превозше́дшая вся а́нгельския чины́,/ еди́на, добро́тою де́вства сия́ющи,/ я́ко Ма́ти Вседержи́теля?</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Твой ми́р даждь нам,/ Сы́не Бо́жий:/ ино́го бо, ра́зве Тебе́, Бо́га не зна́ем,/ и́мя Твое́ имену́ем,/ я́ко Бог живы́х и ме́ртвых еси́.</emphasis>
</p>
<p>Окрест стоя́ще ра́ки твое́я, святи́телю преподо́бне Дании́ле,/ име́ем тя хода́тая к Бо́гу и заступле́ние земли́ Се́рбстей,/ утвержде́ние же незы́блемое.</p>
<p>Ми́лостив быв убо́гим, ми́лость душе́вную испроси́, прехва́льне,/ ми́лостынею бо стяжа́л еси́, о́тче Дании́ле, свещу́/ и ту́ю све́тло украси́л еси́.</p>
<p>Жили́ще был еси́ Свята́го ду́ха вои́стинну, блаже́нне Дании́ле,/ и того́ явле́ньми разбогате́л еси́ до́бре Боже́ственными дара́ми.</p>
<p>Кро́ток яви́лся еси́ ку́пно и смире́н де́лом и сло́вом/ и сим вся к себе́ привле́кл еси́,/ любо́вию же и до́брыми де́лы вся укроти́л еси́/ и се́рдца́ возвесели́л еси́ твои́ми чудеса́ми.</p>
<p>Вели́кий Па́стырь всех Христо́с/ ове́ц Свои́х па́стыря тя, блаже́нне, показа́ и учи́теля слове́сных./ Те́мже заблужда́ющаго мя на гора́х поги́бели,/ я́ко па́стырь, твоего́ овча́те взыщи.</p>
<p>Я́ко вели́кое бога́тство твои́х щедро́т яви́ся в земли́ на́шей/ безчи́сленное проли́тие ми́лости твоея́, слуго́ Христо́в,/ ты бо прося́щим су́щая подае́ши и ты́я насы́тити тщи́шися твои́м предложе́нием, блаже́нне.</p>
<p>
<red>Богоро́дичен:</red> Ми́ро Тя имену́ем, Пречи́стая,/ я́ко ро́ждшую Бо́га пло́тию/ и благода́тное ми́ро точа́щую всем, притека́ющим под кров Твой.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Житие́ твое́ целому́дренно соверши́л еси́, священноявле́нне,/ пра́вдою украси́вся и му́жеством смы́сла доброде́тели сочета́в себе́,/ преблаже́нне святи́телю Дании́ле.</p>
<p>Храни́ град твой, святи́телю Дании́ле преблаже́нне,/ от безбо́жных и чужеве́рных нахожде́ний и от междоусо́бныя бра́ни./ Моли́ся же непреста́нно Влады́це Христу́ и Пресвяте́й Богоро́дице,/ е́же ми́р дарова́ти па́стве свое́й.</p>
<p>Ты у́бо и по сме́рти сла́вим, я́ко жив, чудоде́йствуеши./ Не́мощны́м бо сличе́нным дае́ши исцеле́ние Боже́ственною благода́тию,/ зане́ глаго́лет Госпо́дь:/ прославля́ющаго Мя просла́влю.</p>
<p>Испо́лнился еси́ светоявле́ния, Дании́ле му́дре,/ я́ко храни́тель за́поведей Христо́вых,/ очище́н же от страсте́й, был еси́ вои́стинну жили́ще Пребоже́ственныя Тро́ицы.</p>
<p>Му́жие свяще́ннии ра́достно с наро́дом/ днесь твою́, о́тче, па́мять пра́зднующе, торжеству́ют,/ и́мже согла́сно и́стиннии безмо́лвницы и прости́и вси/ о́бще тя воспева́ют, предста́теля вку́пе и учи́теля.</p>
<p>Ти́ну страсте́й от души́ оттря́сл еси́, Дании́ле,/ низложи́в вся́кое по́мыслов возноше́ние,/ на Христа́ превознося́щееся.</p>
<p>
<red>Богоро́дичен:</red> Сове́та преве́чнаго храм воздви́гл еси́, святи́телю,/ Архистрати́га Гаврии́ла ра́достное провеща́ние Богоро́дице вседне́вно воспева́я:/ ра́дуйся, Неве́сто Неневе́стная.</p>
<p>
<red>Конда́к, глас 8:</red>
</p>
<p>Возбра́нному и ди́вному на́шея земли́ свети́льнику днесь любо́вию притека́ем/ и песнь тебе́, Богоно́се, плете́м,/ я́ко иму́щему дерзнове́ние ко Го́споду:/ изба́ви нас от многообра́зных обстоя́ний, да зове́м ти:/ ра́дуйся, утвержде́ние оте́честву на́шему и вели́кий покрови́телю оби́тели своея́.</p>
<p>
<red>И́кос:</red>
</p>
<p>Вели́кий свети́льник яви́лся еси́ ро́ду Се́рбскому,/ струя́ми сло́вес твои́х ве́рныя просвеща́я/ и всеусе́рдно приходя́щим к тебе́ исцеле́ния подава́я./ Христо́вы бо лю́ди, Богоно́се, неви́димо посеща́еши/ и тем зе́млю на́шу просвеща́еши,/ сего́ ра́ди согла́сно зове́м ти си́це:/ ра́дуйся, све́та безстра́стнаго доме;/ ра́дуйся, страсте́й те́мных прогони́телю./ Ра́дуйся, де́монския разруши́вый ко́зни;/ ра́дуйся, а́нгельския возвесели́вый чи́ны./ Ра́дуйся, высо́то Богови́дения чи́стаго;/ ра́дуйся, глубино́ смире́ния, боле́зни омыва́ющая./ Ра́дуйся, я́ко был еси́ зри́тель неви́димых;/ ра́дуйся, я́ко сообщи́лся еси́ ли́ку святи́телей./ Ра́дуйся, земли́ Се́рбския па́стырю и учи́телю;/ ра́дуйся, святи́телем изря́дная похвало́./ Ра́дуйся, я́ко тебе́ ра́ди посла́ Бог в оби́тель твою́ чудотво́рный о́браз Ма́тере Своея́;/ ра́дуйся, я́ко тебе́ ра́ди пресвята́я чудотво́рная ико́на Ма́тере Бо́жия сла́вится./ Ра́дуйся, я́ко украша́еши престо́л первосвяти́телей Се́рбских./ Ра́дуйся, утвержде́ние ро́ду Се́рбскому.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Су́щим в пещи́ отроко́м Твои́м, Спа́се, не при́косну́ся, ниже́ стужи́, огнь./ Тогда́ трие́, я́ко еди́неми усты́, поя́ху/ и благословля́ху, глаго́люще:/ благослове́н Бог оте́ц на́ших.</emphasis>
</p>
<p>Отве́рзи ми две́ри покая́ния, преблаже́нне архиере́е Дании́ле,/ да омы́ю скве́рну окая́нныя моея́ души́,/ мое́ те́ло, и вся чу́вства, и со́весть, во е́же пе́ти Бо́гу:/ отце́в Бо́же, благослове́н еси́.</p>
<p>И́мамы тя засту́пника те́пла, твои́ раби́,/ и сте́ну необори́му Це́ркве твоея́, и утвержде́ние ро́ду Се́рбскому,/ не бои́мся враго́в и супоста́тов,/ но побежда́ем ты́я си́лою чудотво́рныя ико́ны, пою́ще:/ Христе́, Богоро́дицею благослове́н еси́.</p>
<p>Уста́вы оте́ческия утверди́л еси́, му́дре,/ и це́рковь Пресвяты́я Бо́жия Ма́тере чудотво́рным о́бразом украси́л еси́,/ и свяще́нства ле́потою прекра́сну устроил еси́,/ уче́ньми же твои́ми лю́ди наказа́л еси́ пе́ти:/ Бо́же, Богоро́дицею благослове́н еси́.</p>
<p>Земля́ на́ша и страна́ согла́сно, о́тче, поуче́ния твоя́ возвеща́ет,/ науче́нна тобо́ю пе́ти всю́ду Христа́:/ отце́в на́ших Бо́же, благослове́н еси́.</p>
<p>Жени́х, кра́сен добро́тою па́че всех сыно́в челове́ческих, я́коже пи́сано есть,/ неве́сте, блаже́нне, Свое́й Це́ркви, красне́йша тя показа́ жениха́,/ того́ нося́ща о́браз и подо́бие.</p>
<p>Украси́в свое́ житие́ ми́лостынею и кро́тостию,/ любо́вию же и и́стиною, подража́тель показа́лся еси́ изря́дный Па́стыря до́браго,/ избра́в того́ доброде́тели до́бре.</p>
<p>
<red>Богоро́дичен:</red> Прихо́дит Влады́ка во верте́п роди́тися, я́ко Челове́к./ Предусря́щим, ве́рнии, Де́ву Чи́стую, воспева́юще Ей ра́достно:/ ра́дуйся, ми́ру ра́досте./ Ра́дуйся Де́во, Ма́ти Христо́ва.</p>
<p>
<red>Песнь 8</red>
</p>
<p>
<red>Ирмо́с:</red> Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся веки.</p>
<p>Побежде́н быв от врага́ прегреше́ньми мно́гими и от молв жите́йских,/ прихожду́ с ве́рою и, я́ко Манасси́я, в покая́нии вопию́ Ти, Христе́:/ Го́спода по́йте, дела́, и превозноси́те его́ во ве́ки.</p>
<p>Моли́твы, преблаже́нне, и моле́ния твори́ приле́жно к Бо́гу при́сно за рабы́ твоя́,/ в печа́лех засту́пника бо и побо́рника тя иму́ще,/ спа́саемся от бед, Го́спода пою́ще и превознося́ще во вся ве́ки.</p>
<p>Вооружа́ются на лю́ди твоя́ смире́нныя, святи́телю пречестны́й о́тче Дании́ле, сы́нове ага́рянстии,/ сокруши́ их неви́димою силою моли́тв твои́х ко Владьще и Богоро́дице/ нас ра́ди, Го́спода пою́щих и превознося́щих во вся ве́ки.</p>
<p>Окорми́ моли́твою твое́ю па́ству сию́ многочелове́чную твою́/ и уста́ви бу́рю ве́тров проти́вных, чу́вственных и мы́сленных, моли́твами твои́ми,/ изба́ви же вся́ких искуше́ний и смуще́ний/ и да́же до конца́ неврежде́нну сохрани́.</p>
<p>Неизрече́нное твое́ чадолюби́е, о́тче,/ превосходя́щее оте́ческую любо́вь, посещает нас всегда́ твои́ми моли́твами,/ испрошая нам спасе́ние и подава́я нам с ти́хостию, Дании́ле, ра́доватися.</p>
<p>Во́здух у́бо освяти́ся благово́нием моще́й твои́х, Дании́ле, прему́дре Христо́в святи́телю,/ Це́рковь же, веселя́щися, вопие́т:/ благослове́н Бог оте́ц на́ших.</p>
<p>
<red>Богоро́дичен:</red> Звезда́ возсия́, Христо́с от Иа́кова,/ и волсви́ стека́ются во град Вифлее́м пе́ти, че́ствовати и поклони́тися ему́,/ рожде́нному из ложе́сн Чи́стыя Богоро́дицы.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Живоприе́мный исто́чник приснотеку́щий,/ светоно́сный свети́льник благода́ти,/ храм одушевле́нный, сень Пречи́стую,/ Небеси́ и земли́ простра́ннейшую,/ Богоро́дицу, ве́рнии, велича́ем.</emphasis>
</p>
<p>Я́ко блудни́ца, и разбо́йник, и мыта́рь вопию́ Ти от се́рдца, Христе́:/ согреши́х, прости́ мне, Влады́ко, мно́гая моя́ согреше́ния/ и изба́ви мя от вся́каго гне́ва Твоего́ святи́теля моли́твами,/ я́ко да Тя непреста́нно велича́ю.</p>
<p>Прииди́те, собери́теся, вси се́рби,/ ко блаже́ннаго святи́теля Дании́ла гро́бу/ и со слеза́ми возопи́йте к Бо́гу:/ изба́ви, Го́споди, от бед лю́ди Твоя́,/ да Тя велича́ем во ве́ки.</p>
<p>Вельми́ ра́дуется о тебе́, пречестны́й о́тче, святи́телю Дании́ле, род твой,/ помо́щника и засту́пника тя име́я,/ и ны́не, влады́ко, не отходи́ ду́хом от нас,/ моли́тву творя́ за ны ко Го́споду Бо́гу и Пресвяте́й Богоро́дице,/ я́ко да изба́вит от наси́лия безбо́жных ага́рянов, враго́в на́ших,/ да тя всегда́ велича́ем.</p>
<p>Сла́ву твою́ воспе́ти по досто́инству невозмо́жно,/ чудеса́ бо премно́га и исцеле́ния оби́льно подае́ши/ с те́плою ве́рою приходя́щим к тебе́, Дании́ле святи́телю,/ похвало́ земли́ на́шея.</p>
<p>Положи́ тебе́ Це́ркве свое́й основа́ние Христо́с/ и столпа́, кре́пка и незы́блема во век,/ соблюда́юща оби́тель твою́ до конца́ от враго́в.</p>
<p>Святи́телие у́бо, свяще́нницы, мона́си и вси лю́дие,/ му́жие и жены́, ста́рцы с младе́нцами,/ и всяк во́зраст, и вся́кое досто́инство,/ святи́теля на́шего па́мять све́тло да пра́зднуим.</p>
<p>
<red>Богоро́дичен:</red> Украси́ся, Вифлее́ме, гото́вися, Евфра́фо:/ без ма́тере бо от Отца́ и без отца́ Ма́терию чревоно́сится/ и ражда́ется, спаса́я нас.</p>
<p>Свети́лен предпра́зднства: Предпра́зднственныя, ве́рнии, рождества́ пе́сни, прииди́те, принесе́м вси:/ гряде́т уже́ Христо́с в Вифлее́м роди́тися,/ спасти́ вселе́нную, я́ко еди́н Человеколю́бец.</p>
<p>
<red>Сла́ва, свято́му:</red>
</p>
<p>Дух Святы́й пома́за тя, святи́телю Дании́ле блаже́нне,/ Христо́ву па́ству пасти́ на па́житех спаси́тельных./ Тем и потща́лся еси́ наставля́ти лю́ди пра́выми стезя́ми,/ того́ ра́ди ны́не сугу́быя венцы́ от Венцеда́вца прия́л еси́.</p>
<p>
<red>И ны́не, предпра́зднства:</red>
</p>
<p>Гото́вися, Вифлее́ме,/ укра́си домы твоя́,/ к тебе́ бо гряде́т Де́ва, Младе́нца нося́щи Христа́, Отцу́ Собезнача́льнаго:/ прии́де бо, да спасе́т род челове́ческий.</p>
<p>
<red>На хвали́тех стихи́ры предпра́зднству 3 и свято́му 3, глас 8:</red>
</p>
<p>Что тя нарече́м, святи́телю?/ А́нгела, я́ко безпло́тен на земли́ пожи́л еси́?/ Апо́стола ли, я́ко благове́рию научи́л еси́ Се́рбскую зе́млю?/ Му́ченика ли, я́ко Христа́ ра́ди подвиза́лся еси́ до сме́рти,/ обраща́я лю́ди от тьмы нече́стия/ и приводя́ их на па́жить Богоразу́мия?/ моли́ спасти́ся душа́м на́шим.</p>
<p>Что тя имену́ем, Богоблаже́нне Дании́ле?/ Реку́, духо́вных вод наполня́ему/ и проходя́щу Се́рбския концы́,/ жа́ждущая сердца́ напая́ющу твои́м уче́нием?/ Ча́шу, Боже́ственнаго ду́ха наполня́ему,/ свещу́, Це́рковь озаря́ющую,/ свети́льника, я́ко па́ству свою́ просвеща́еши?/ Мно́га ти имена́ и бо́льшая дарова́ния./ моли́ спасти́ся душа́м на́шим.</p>
<p>Святи́телю Христо́в, Боже́ственных преда́ний учи́телю,/ церко́вное украше́ние,/ тебе́, я́ко и́стиннаго па́стыря, Христо́с показа́л есть/ новои́збраному своему́ слове́сному ста́ду, Се́рбским лю́дем,/ и́хже и от собла́знов спасл еси́/ и укрепи́л еси́ их бы́ти в Правосла́вии,/ те́мже ны́не мо́лим тя, Дании́ле досточу́дне:/ моли́ся Бо́гу Спа́су/ о и́же ве́рою пра́зднующих пречестну́ю па́мять твою́.</p>
<p>
<red>Сла́ва, глас 6:</red>
</p>
<p>Се прибли́жися весе́лое торжество́/ и пресве́тлая па́мять Богоно́снаго отца́./ Ра́дуйся и красу́йся, Патриархи́е Се́рбская,/ весели́ся, Пе́кская Митропо́лие, глаго́лющи:/ ра́дуйся, Це́ркве Се́рбския храни́телю;/ ра́дуйся, царе́й Се́рбских венча́телю./ Ра́дуйся, пома́завый царя́ Душа́на на ца́рство;/ ра́дуйся, ро́ду Се́рбскому честны́й наста́вниче и сто́лпе неподви́жимый./ Ра́дуйся, Це́рквам вели́кое пра́вило;/ ра́дуйся, сопресто́льниче престо́ла Се́рбскаго./ Ра́дуйся, учи́телю царе́й благочести́вых;/ ра́дуйся, свети́льниче всесве́тлый, просвеща́ющ Се́рбския концы́ уче́ньми свои́ми./ Ра́дуйся, скорбя́щих Боже́ственное утеше́ние/ и оби́димых те́плый побо́рниче./ Тем непреста́й моля́ся Христу́ Бо́гу и Пресвяте́й Богоро́дице/ спасти́ся душа́м на́шим.</p>
<p>
<red>И ны́не, предпра́зднству, глас 6:</red>
</p>
<p>Приближа́ется Христо́с:/ Вифлее́ме, предугото́вися,/ уже́ спасе́ние язы́ков озаря́ет,/ благоукраси́ я́сли,/ па́стыри собери́,/ призови́ волхвы́ от Перси́ды./ во́инства Безпло́тных умов, воззови́те:/ Царь Небе́с на зе́млю прихо́дит.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на предпра́зднству и свято́му. Проки́мен, глас 1:</red>Уста́ моя́ возглаго́лют прему́дрость/ и поуче́ние се́рдца моего́ ра́зум.
<red>Стих:</red>
Услы́шите сия́, вси язы́цы, внуши́те, вси, живу́щии по вселе́нней.
<red>Апо́стол ко Евре́ем, зача́ло 318 от полу.</red>
Аллилу́ия. Уста́ пра́веднаго поуча́тся прему́дрости,/ и язы́к его́ возглаго́лет суд.
<red>Ева́нгелие от Матфе́я, зача́ло 11. Прича́стен:</red>
В па́мять ве́чную:</p>
</section>
