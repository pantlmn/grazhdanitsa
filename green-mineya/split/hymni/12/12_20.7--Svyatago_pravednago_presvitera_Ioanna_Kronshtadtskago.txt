<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го пра́веднаго пресви́тера Иоа́нна Кроншта́дтскаго, чудотво́рца</p>
</title>
<p>
<red>Краегране́сие: </red>Свети́льниче земли́ Ру́сския, пра́ведне о́тче Иоа́нне, моли́ся Бо́гу о принося́щих ти похвалу́ сию.</p>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 2:</red></p>
<p>Свети́льника ве́ры и благоче́стия,/ моли́твенника к Бо́гу те́плаго,/ восхва́лим, ве́рнии, в пе́ниих и пе́снех духо́вных,/ Иоа́нна, пра́веднаго па́стыря Кроншта́дтскаго,/ его́же Христо́с чудесы́ мно́гими просла́ви/ и ди́вна Це́ркви Росси́йстей показа́.</p>
<p>Всех ра́дость Христо́с/ возвесели́ се́рдце твое́, Иоа́нне,/ егда́ о́троку еще́ ти сущу,/ подви́гшуся на моли́тву ко Исто́чнику Прему́дрости,/ даде́ся ти ра́зум и смысл ко уче́нию,/ е́же утеша́ти и наставля́ти всех ко спасе́нию.</p>
<p>Ели́цы Христо́ви суть,/ плоть распя́ша со страстьми́ и похотьми́,/ я́коже апо́стол Па́вел рече́./ Сего́ ра́ди и ты, свя́те Иоа́нне,/ измла́да потща́лся еси́/ пра́вилом сим жи́тельствовати, о́браз показу́я всем ко спасе́нию.</p>
<p>Теле́сныя не́мощи препобежда́я,/ духо́вне восходи́л еси́ от си́лы в си́лу,/ преуспева́я во́зрастом и прему́дростию,/ созида́я себе́ в жили́ще Бо́жие Ду́хом,/ сподо́бился еси́, о́тче Иоа́нне,/ виде́ния хра́ма Бо́жия,/ в не́мже во свяще́нстве до кончи́ны Бо́гу послужи́л еси́.</p>
<p>
<red>Сла́ва, глас 8:</red>
</p>
<p>Иоа́нне пра́ведне и ми́лостиве,/ доброде́тель любве́ стяжа́вый,/ я́же, по апо́столу, николи́же отпада́ет,/ яви́ и нам благода́тную по́мощь твою́,/ да обря́щем бога́тство благотворе́ния/ моли́твами твои́ми.</p>
<p>
<red>И ны́не, предпра́зднства, глас то́йже: </red>Восприими́, Вифлее́ме:
<emphasis>
<red>(зри день 20-й).</red></emphasis>
</p>
<p>
<red>А́ще кроме́ пра́здника, Богоро́дичен, глас то́йже:</red>
</p>
<p>Любо́вию Твое́ю, Ма́ти Де́во Влады́чице,/ покрыва́еши всех притека́ющих к Сы́ну Твоему́ и Бо́гу на́шему,/ мы же, гре́шнии, ка́ющеся,/ все упова́ние на Тя возлага́ем и мо́лимся:/ сохрани́ нас под кро́вом Твои́м.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в ра́дование:</p>
<p>Никто́же притека́яй к тебе́,/ святы́й па́стырю наш,/ тощь и неуте́шен оты́де,/ но всем в ра́дость бысть/ виде́ние ли́ка твоего́/ и наставле́ние ко спасе́нию.</p>
<p>
<red>Стих:</red> Свет возсия́ пра́веднику/ и пра́вым се́рдцем весе́лие.</p>
<p>Име́я се́рдце твое́ при́сно обраще́нное ко Го́споду,/ испо́лнился еси́ ми́лости и сострада́ния/ к уничиже́нным и отве́рженным лю́дем Бо́жиим,/ и́мже и ны́не не престае́ши благоде́йствовати,/ подая́ моли́твами твои́ми, о́тче Иоа́нне,/ потре́бная ко спасе́нию.</p>
<p>
<red>Стих:</red> Гото́во се́рдце его́/ упова́ти на Го́спода.</p>
<p>Чистоту́ душе́вную храни́ти/ поуча́л еси́ па́ству твою́, свя́те Иоа́нне,/ чистоту́ мы́сли и сло́ва,/ я́ко о́браз чистоты́ и непоро́чности, в себе́ явля́я./ Сподо́би и нас моли́твами твои́ми чистоту́ серде́чную стяжа́ти.</p>
<p>
<red>Сла́ва, глас 6:</red>
</p>
<p>Е́же о нас испо́лнив смотре́ние,/ любо́вию земна́я с Небе́сными соедини́л еси́, Го́споди,/ си́це глаго́ля:/ иде́же есмь Аз, та́мо и слуга́ Мой бу́дет./ Ве́руем, я́ко и служи́тель Твой Иоа́нн/ во оби́телех святы́х мо́лится,/ о е́же пребыва́ти нам с Тобо́ю, Го́споди.</p>
<p>
<red>И ны́не, предпра́зднства, глас 1:</red> Предпра́зднуим, лю́дие, Христо́во Рождество́:
<emphasis>
<red>(зри день 20-й).</red></emphasis>
</p>
<p>
<red>А́ще кроме́ пра́здника, Богоро́дичен, глас 6:</red>
</p>
<p>Земля́ неора́нная яви́лася еси́,/ Ма́ти благослове́нная,/ возрасти́вшая нам Клас живота́,/ от него́же всяк я́дый не умира́ет,/ я́коже рече́, Богороди́тельнице, всех Пита́тель.</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На </red>Го́споди, воззва́х
<red>
: стихи́ры предпра́зднства 3, глас 1
<emphasis>(зри день 20-й</emphasis>
и свята́го 5.</red>
</p>
<p>
<red>А́ще кроме́ пра́здника, стихи́ры свята́го на 8, глас 6.</red>
</p>
<p>
<red>Подо́бен:</red> Все отло́жше:</p>
<p>Единоро́днаго Сы́на Бо́жия возлюби́л еси́,/ и тому́ Еди́ному служи́ти возжеле́л еси́,/ свя́те Иоа́нне,/ ему́же вве́рился еси́, глаго́ля:/ жи́знь моя́ во Христе́ есть./ Сего́ ра́ди потща́лся еси́/ вся ко благоугожде́нию Го́сподеви// и му́дрствовати, и де́яти.</p>
<p>Моли́твенника те́плаго/ и благода́тнаго па́стыря ви́дим тя, о́тче Иоа́нне,/ мно́зем бо лю́дем, к тебе́ притека́ющим,/ явля́еши в ско́рбех утеше́ние,/ в неду́зех многора́зличных исцеле́ние,/ в ну́ждах су́щим и стра́ждущим/ при́сное вспоможе́ние// и до ны́не в чудоде́йствиих не оскудева́еши.</p>
<p>Ле́ствицею доброде́телей ше́ствуя,/ де́латель неле́ностный/ вертогра́да Госпо́дня яви́лся еси́, о́тче Иоа́нне,/ от у́тра жи́зни да́же до после́дняго часа/ до́бре потруди́лся еси́./ Та́ко и нас моли́твенно укрепи́// Го́сподеви рабо́тати.</p>
<p>Иоа́нне пра́ведне,/ врачу́ благода́тный,/ си́лою моли́тв твои́х/ исцеля́л еси́ бли́жних и да́льних,/ любо́вию во Христе́ объе́мля,/ тех наставля́л еси́ обраща́тися к Бо́гу,// всем по ве́ре по́мощь подаю́щему.</p>
<p>Разли́чен ми́лования о́браз/ и широ́ка за́поведь сия́,/ рече́ златослове́сный Иоа́нн./ Ты же, па́стырю ми́лостивый,/ в сих доброде́телех многоразли́чно подвиза́выйся,/ дом трудолюби́я созда́вый,// нас бы́ти чу́ждых пра́здности научи́.</p>
<p>Уедине́нному пустынножи́телю,/ преподо́бному Иоа́нну Ры́льскому подража́я,/ его́же и́менем во святе́м Креще́нии нарече́н был еси́,/ Иоа́нне пра́ведне,/ удали́лся еси́ от вся́каго мирска́го пристра́стия,/ во Христе́ еди́нем житие́ свое́ утверди́в,// научи́ и нас благоче́стному жи́тельству.</p>
<p>
<red>Сла́ва, глас то́йже:</red>
</p>
<p>Селе́ния святы́х насле́довал еси́,/ о́тче Иоа́нне пра́ведне,/ во све́те лица́ Бо́жия/ зри́ши ну́жды с ве́рою притека́ющих к тебе́,/ коему́ждо потре́бная я́же ко спасе́нию подава́я./ Сего́ ра́ди и мы,/ на по́мощь твою́ упова́юще, мо́лимся:/ моли́ Христа́ Бо́га/ спасти́ся душа́м на́шим.</p>
<p>И ны́не, предпра́зднства, глас то́йже: Верте́пе, благоукраси́ся:
<emphasis>
<red>(зри день 20-й).</red></emphasis>
</p>
<p>
<red>Вход. Проки́мен дне. И чте́ния.</red>
</p>
<p>Прему́дрости Соломо́новы чте́ние
<red>(глава</red>
́
<red>3):</red></p>
<p>Пра́ведных ду́ши в руце́ Бо́жией, и не прико́снется их му́ка./ Непщева́ни бы́ша во очесе́х безу́мных умре́ти, и вмени́ся озло́бление исхо́д их./ И е́же от нас ше́ствие сокруше́ние, они́ же суть в ми́ре./ И́бо пред лице́м челове́ческим а́ще и му́ку прии́мут, упова́ние их безсме́ртия испо́лнено./ И вма́ле наказа́ни бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле искуси́ их, и я́ко всепло́дие же́ртвенное прия́т я./ И во вре́мя посеще́ния их возсия́ют и, я́ко и́скры по сте́блию, потеку́т./ Су́дят язы́ком и облада́ют людьми́, и воцари́тся Госпо́дь в них во ве́ки./ Наде́ющиися Нань разуме́ют и́стину и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́, и посеще́ние во избра́нных Его́.</p>
<p>Прему́дрости Соломо́новы чте́ние
<red>(главы́ 5 и 6</red>):</p>
<p>Пра́ведницы во ве́ки живу́т, и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние Свое́ и вооружи́т тварь в месть враго́м./ Облече́тся в броня́ пра́вды и возложи́т шлем, суд нелицеме́рен./ Прии́мет щит непобеди́мый, преподо́бне./ Поостри́т же напра́сный гнев во ору́жие;/ спобо́рет же с ним ми́р на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка о́блаков, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я, ре́ки же потопя́т я на́гло./ Сопроти́в ста́нет им дух си́лы, и, я́ко ви́хор, разве́ет их/ и опустоши́т всю зе́млю беззако́ние, и злоде́йство преврати́т престо́лы си́льных./ Слы́шите у́бо, ца́рие, и разуме́йте, навы́кните судии́ конце́в земли́./ Внуши́те, держа́щии мно́жества и гордя́щиися о наро́дех язы́ков,/ я́ко дана́ есть от Го́спода держа́ва вам и си́ла от Вы́шняго.</p>
<p>Прему́дрости Соломо́новы чте́ние
<red>(Глава́ 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна, ниже́ в числе́ лет исчита́ется./ Седи́на же есть му́дрость челове́ком, и во́зраст ста́рости житие́ нескве́рное./ Благоуго́ден Бо́гу быв, возлю́блен бысть, и живы́й посреде́ гре́шников преста́влен бысть./ Восхище́н бысть, да не зло́ба измени́т ра́зума его́, или́ лесть прельсти́т ду́шу его́./ Раче́ние бо зло́бы помрача́ет до́брая, и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга. Уго́дна бо бе Го́споду душа́ его́, сего́ ра́ди потща́ся от среды́ лука́вствия./ Лю́дие же ви́девше и не разуме́вше, ниже́ положи́вше в помышле́нии таково́е./ Я́ко благода́ть и ми́лость в преподо́бных Его́, и посеще́ние во избра́нных Его́.</p>
<p>
<red>На лити́и стихи́ры, глас 2:</red>
</p>
<p>Сло́ва Бо́жия служи́телю,/ словесы́ ева́нгельскими назида́л еси́ се́рдце твое́,/ в моли́тве и Богомы́слии при́сно пребыва́я,/ ра́зум богопросвеще́н стяжа́л еси́, о́тче Иоа́нне,/ путь к Бо́гу писа́ньми твои́ми нам указу́я,// моли́ся, да пра́во к Нему́ ше́ствуем.</p>
<p>Ко Христу́, Со́лнцу пра́вды, моли́твенно обраща́лся,/ поуче́ния душеспаси́тельная о Нем/ в кни́зе твое́й изложи́л еси́,/ о́тче пра́ведне,/ да вси ве́рнии, та́йнам Бо́жия домострои́тельства спасе́ния на́шего поуча́ющеся,// жи́знь ве́чную насле́дуют.</p>
<p>И́стинныя ве́ры пропове́дниче,/ сло́вом и писа́ньми догма́ты Правосла́вия изъясня́л еси́,/ лжеучи́телем противобо́рствуя,/ на недви́жимем ка́мени ве́ры утвержда́лся,/ во сла́ву Це́ркве Христо́вы потруди́лся еси́./ Укрепи́ и нас моли́твами твои́ми, о́тче Иоа́нне,/ в ве́рности Правосла́вней Це́ркви пребыва́ти// и в ней спаса́тися.</p>
<p>
<red>Сла́ва, глас 7:</red>
</p>
<p>Яви́лся еси́ лю́дем Бо́жиим/ наста́вник спасе́ния,/ о́браз сострада́ния и духо́внаго утеше́ния:/ не то́чию бо па́стве Кроншта́дтстей,/ но и всей Руси́, о́тче Иоа́нне Богому́дре,/ благодея́ния источа́вши./ Сего́ ра́ди, пра́зднующе па́мять твою́,// сла́вим Го́спода, ди́внаго во святы́х Свои́х.</p>
<p>
<red>И ны́не, предпра́зднства, глас 8:</red> Восприими́, Вифлее́ме:
<emphasis/></p>
<p>
<red>А́ще кроме́ пра́здника, Богоро́дичен, глас 7:</red>
</p>
<p>Притека́юще под кров Твой, Де́во Богоро́дице,/ ве́мы Тя христиа́н Предста́тельницу,/ к Сы́ну бо Твоему́ и Бо́гу на́шему/ при́сно моле́бне ру́це Твои́ о нас простира́еши, Всенепоро́чная,// и спаса́еши от бед ве́рою и любо́вию Богоро́дицу Тя почита́ющих.</p>
<p>
<red>На стихо́вне стихи́ры предпра́зднства со стихи́ их, глас 2</red>
<emphasis>
<red>(зри день 20-й).</red>
</emphasis>
</p>
<p>
<red>А́ще кроме́ пра́здника, стихи́ры свята́го, глас 5:</red>
</p>
<p>Ре́вностию о сла́ве Бо́жии распаля́ем,/ поуча́л еси́ па́ству твою́/ вся́чески храни́ти се́рдце свое́ от страсте́й,/ ду́шу растлева́ющих и от Бо́га разлуча́ющих./ моли́ о нас, о́тче святы́й Иоа́нне// да упра́вим житие́ на́ше к сла́ве и́мене Бо́жия и спасе́нию.</p>
<p>
<red>Стих:</red> Свет возсия́ пра́веднику/ и пра́вым се́рдцем весе́лие.</p>
<p>Апо́стольским по́двигом подража́я,/ о́тче Иоа́нне преди́вне,/ ду́шу о спасе́нии бли́жних полага́л еси́,/ взыску́я не свои́х си,/ но и́хже любы́ Бо́жия объе́млет./ Ны́не же, предстоя́ Престо́лу Святы́я Тро́ицы,// непреста́нно моли́ся о почита́ющих па́мять твою́.</p>
<p>
<red>Стих:</red> Гото́во се́рдце его́/ упова́ти на Го́спода.</p>
<p>Все бога́тство ве́ры/ откры́л ми еси́, Го́споди, —/ благодари́в взыва́л еси́, Иоа́нне пра́ведне,/ ко Исто́чнику любве́ и прему́дрости — Бо́гу,/ от него́же позна́л еси́ словеса́ спаси́тельная.// И́миже согре́й хла́дная сердца́ на́ша и ко спасе́нию напра́ви.</p>
<p>
<red>Сла́ва, глас 8:</red>
</p>
<p>Еди́ному Бо́гу любо́вию прилепля́яся, свя́те Иоа́нне,/ при́сно попече́ние о стра́ждущих и отве́рженных име́я,/ ско́рый помо́щник тем яви́лся еси́,/ сего́ ра́ди си́ла благода́ти Бо́жия/ содева́ет тобо́ю ве́лия чудеса́,// обращая неве́рных к ве́ре во Христа́ и к жи́зни во сла́ву Бо́жию.</p>
<p>
<red>И ны́не, предпра́зднства, глас 1:</red> Предпра́зднуим, лю́дие, Христо́во Рождество́:
<emphasis>
<red>(зри день 20-й).</red></emphasis>
</p>
<p>
<red>А́ще кроме́ пра́здника, Богоро́дичен, глас 8:</red>
</p>
<p>Де́вственнии ли́цы святы́х на Небеси́/ и подви́жницы благоче́стия на земли́/ де́вству и чистоте́ от Тебе́, Де́во безневе́стная, научи́вшиися,/ воплоти́вшемуся от Тебе́ Сы́ну и Бо́гу покланя́ющеся,// сла́вят Рождество́ Твое́, Благода́тная.</p>
<p>
<red>Тропа́рь, глас 1:</red>
</p>
<p>Правосла́вный ве́ры побо́рниче,/ земли́ Росси́йския печа́льниче,/ па́стырем пра́вило и о́бразе ве́рным,/ покая́ния и жи́зни во Христе́ пропове́дниче,/ Боже́ственных Та́ин благогове́йный служи́телю/ и дерзнове́нный о лю́дех моли́твенниче,/ о́тче пра́ведный Иоа́нне,/ цели́телю и преди́вный чудотво́рче,/ гра́ду Кроншта́дту похвало́/ и Це́ркве на́шея украше́ние,/ моли́ всеблага́го Бо́га// умири́ти ми́р и спасти́ ду́ши на́ша.</p>
<p>
<red>Ин тропа́рь, глас 4:</red>
</p>
<p>Росси́йския земли́ па́стырь до́брый показа́лся еси́,/ в служе́нии пресви́терстем жи́знь во Христе́ стяжа́в,/ Богому́дре о́тче Иоа́нне./ Благода́ть изоби́льную от Влады́ки Христа́ прия́л еси́:/ неду́ги отгоня́ти,/ малоду́шныя утеша́ти,/ в Та́йне Пречи́стаго Те́ла и Кро́ве ве́рныя со Христо́м соединя́ти./ Сего́ ра́ди восхваля́ем тя,// я́ко моли́твенника о душа́х на́ших.</p>
<p>
<red>Сла́ва, и ны́не, предпра́зднства, глас 4:</red> Гото́вися, Вифлее́ме:
<emphasis>
<red>(зри день 20-й).</red></emphasis>
</p>
<p>
<red>А́ще кроме́ пра́здника, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 4:</red>
</p>
<p>Неизрече́нно ми́лостив и долготерпели́в Госпо́дь ко мне,/ рекл еси́, свя́те Иоа́нне,/ та́ко и мне подоба́ет ми́лостиву бы́ти./ Сего́ ра́ди ни́щия и убо́гия возлюби́л еси́,/ я́ко ме́ньшую Христо́ву бра́тию,/ и́мже всеусе́рдно послужи́в,/ Ца́рствия Небе́снаго насле́дник яви́лся еси́.</p>
<p>
<red>Сла́ва, и ны́не, предпра́зднства или́ Богоро́дичен.</red>
</p>
<p>
<red>По 2-м стихосло́вии седа́лен, глас 5:</red>
</p>
<p>Ежеде́нное соверше́ние Боже́ственных Та́ин/ благода́тною си́лою в моли́твеннем по́двизе укрепля́ше тя, свя́те Иоа́нне./ Сего́ ра́ди поуча́л еси́,/ я́ко Безкро́вная Же́ртва торжество́ любве́ Бо́жия к ро́ду челове́ческому есть/ и всеси́льное хода́тайство о спасе́нии на́шем./ Ны́не же, свя́те Иоа́нне, при́сно Бо́гу предстоя́,/ моли́ся и нам сея́ благода́ти досто́йным прича́стником бы́ти.</p>
<p>
<red>Сла́ва, и ны́не, предпра́зднства или́ Богоро́дичен.</red>
</p>
<p>
<red>По полиеле́и седа́лен, глас 8:</red>
</p>
<p>Оте́ческою любо́вию всех объемля,/ самых па́дших во глубину́ греха́ не отвраща́лся еси́,/ ненави́дя грех, ко гре́щным милосе́рдуя,/ к покая́нию их приводи́л еси́,/ А́нгелом Небе́сным подо́бяся,/ обраще́нию заблу́ждших и покая́нию их ра́дуяся,/ Иоа́нне пра́ведне.</p>
<p>
<red>Сла́ва, и ны́не, предпра́зднства или́ Богоро́дичен.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Возвесели́тся пра́ведник о Го́споде/ и упова́ет на него́.
<red>Стих:</red>
Услы́ши, Бо́же, глас мой, внегда́ моли́тимися к Тебе́. Вся́кое дыха́ние:
<red>Ева́нгелие от Матфе́я, зача́ло 16.</red></p>
<p>
<red>По 50-м псалме́ стихи́ра, глас 6:</red>
</p>
<p>Тя земна́го а́нгела,/ Небе́снаго челове́ка,/ любве́ Христо́вы носи́теля,/ земли́ Росси́йския печа́льника/ и о всем ми́ре моли́твенника,/ засту́пника оби́димых,/ о́браз трудолю́бия, чудотво́рца преди́внаго/ почита́ем, Иоа́нне пра́ведне,/ благодаря́ще Бо́га,// прославля́ющаго святы́я Своя́.</p>
<p>
<red>Кано́н предпра́зднства на 6, глас 1
<emphasis>(зри день 20-й)</emphasis>
, и свята́го на 8. А́ще кроме́ пра́здника, кано́н Богоро́дицы на 6 и свята́го на 8.</red>
</p>
<p>
<red>Кано́н свята́го, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,// я́ко просла́вися.</emphasis>
</p>
<p>Чистоту́ помышле́ний даждь ми, Спа́се мой,/ е́же воспе́ти чистото́ю А́нгелом подо́бнаго, пра́веднаго Иоа́нна пресви́тера,/ я́ко А́нгела Го́спода Вседержи́теля.</p>
<p>Е́же лю́бити Христа́ и ему́ служи́ти, Иоа́нне свя́те,/ де́лом и сло́вом испо́лнил еси́,/ во свяще́нстве ве́рным о́браз быв сло́вом и житие́м.</p>
<p>Иоа́нну Крести́телю подража́я,/ покая́ния пропове́дниче, о́тче Иоа́нне пра́ведне,/ о́браз воздержа́ния, целому́дрия и де́вственника чистоту́ яви́л еси́.</p>
<p>
<red>Богоро́дичен:</red> Облагодати́ нас, Ма́ти Бо́жия,/ е́же к богоугожде́нию житие́ на́ше упра́вити,/ да Твое́ю по́мощию и моли́твами пра́веднаго Иоа́нна живо́т ве́чный насле́дуем.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ка́мень, его́же небрего́ша зи́ждущим,/ сей бысть во главу́ угла́:/ Той есть Ка́мень,/ на Не́мже утверди́ Це́рковь Христо́с,// Ю́же от язы́к искупи́.</emphasis>
</p>
<p>Апо́стольски труди́лся еси́/ от утра па́стырскаго жития́ твоего́ да́же до ве́чера, о́тче Иоа́нне,/ николи́же в любви́ к Бо́гу и бли́жнему оскудева́я.</p>
<p>Небе́снаго Ца́рствия взыску́я,/ усе́рдный де́латель благи́х на земли́ яви́лся еси́,/ моли́твою ве́ры неду́ги исцеля́я и заблу́ждшия к покая́нию призыва́я, свя́те.</p>
<p>Никого́же отвраща́лся еси́,/ то́кмо отверга́ющихся Го́спода Иису́са Христа́ и Це́ркве его́ Святы́я,/ Е́йже сы́ны ве́ка сего́ противля́ются./ Но и о сих заблу́ждших в ско́рби мно́зей моле́ние твое́ к Бо́гу возно́сити не преста́вал еси́.</p>
<p>
<red>Богоро́дичен:</red> Еди́не́ние ве́рных в Це́ркви Сы́на Твоего́ и Бо́га на́шего сохрани́,/ Пречи́стая Де́во Ма́ти,/ да при́сно в любви́ Христо́ве друг ко дру́гу утверди́мся.</p>
<p>
<red>Конда́к и И́кос предпра́зднства, глас 3</red>
<emphasis>
<red>(зри день 20-й)</red>
</emphasis>.</p>
<p>
<red>Седа́лен, глас 2:</red>
</p>
<p>Мы, не́мощнии, к тебе́, пра́ведне Иоа́нне,/ я́ко си́льному моли́твеннику пред Бо́гом, притека́ем,/ прося́ще неду́гом душе́вным и теле́сным исцеле́ния,/ в ско́рбех о гресе́х на́ших покая́нием избавле́ния,/ стране́ на́шей и лю́дем ея́ ми́рное жи́тельство/ и вся потре́бная ко спасе́нию.</p>
<p>
<red>Сла́ва, и ны́не, предпра́зднства</red>: Из чре́ва пре́жде век:
<emphasis>
<red>(зри день 20-й)</red></emphasis>.</p>
<p>
<red>А́ще кроме́ пра́здника, Богоро́дичен:</red>
</p>
<p>Отрокови́це благода́тная,/ Ма́ти безневе́стная, Наде́ждо на́шего спасе́ния,/ даждь нам в ве́ре утвержде́ние и во благочести́вем житии́ преуспея́ние,/ в ско́рбех и печа́лех утеше́ние./ Тя бо, я́ко Ро́ждшую Спа́са Христа́, при́сно велича́ем.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ вопло́щение,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ приити́ вре́мени — пока́жешися.// Сла́ва си́ле Твое́й, Го́споди.</emphasis>
</p>
<p>Ло́жная мудрова́ния сыно́в ве́ка сего́, возста́ющих проти́ву и́стины Святы́я Це́ркве Христо́вы,/ отве́ргл еси́, свя́те Иоа́нне,/ сло́вом и житие́м Правосла́вие утвержда́л еси́, поя́:/ сла́ва си́ле Твое́й, Го́споди.</p>
<p>И́мя Христо́во при́сно в се́рдце нося́, свято́му Богоно́сцу Игна́тию подража́я,/ в себе́ само́м вся́кое прираже́ние греха́ истреби́л еси́, поя́:/ сла́ва си́ле Твое́й, Го́споди.</p>
<p>Си́ла Бо́жия, в не́мощи соверша́ющаяся, яви́ тя ди́внаго чудотво́рца,/ цели́теля неду́жных и не́мощны́х, учи́теля покая́ния, моли́твы де́лателя, пою́ща:/ сла́ва си́ле Твое́й, Го́споди.</p>
<p>
<red>Богоро́дичен:</red> Яви́лася еси́, Влады́чице Богоро́дице, благода́тная Помо́щница пра́ведному пресви́теру Иоа́нну,/ при́сно моля́щемуся Ти и Сы́ну Твоему́ и благода́рно пою́щему:/ сла́ва си́ле Твое́й, Го́споди.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Твой ми́р даждь нам,/ Сы́не Бо́жий:/ ино́го бо, ра́зве Тебе́ Бо́га не зна́ем,/ и́мя Твое́ имену́ем,// я́ко Бог живы́х и ме́ртвых еси́.</emphasis>
</p>
<p>Бла́го мне, я́ко смири́л мя еси́, Го́споди, —/ си́це моли́лся еси́, терпя́ поноше́ния хули́телей твои́х, свя́те Иоа́нне,/ храня́ ми́р се́рдца Твоего́ непреста́нною моли́твою и незло́бием.</p>
<p>Обле́кся во Христа́ ве́рою и причасти́ем Святы́х Таин,/ был еси́ тверд, я́ко скала, глаго́ля:/ мне Христо́с полнота́ всех благ, живо́т и мир, превосходя́й всяк ум.</p>
<p>Госпо́дни Трапе́зы при́сно причаща́яся,/ стяжа́л еси́ свет Христо́в, просвеща́ющий вся́каго челове́ка, гряду́щаго в мир./ Сим же и нас просвети́, Иоа́нне светоно́сче, тя почита́ющих.</p>
<p>
<red>Богоро́дичен:</red> Ужасо́шася вся́ческая о Боже́ственней сла́ве Твое́й, Пречи́стая Де́во,/ о́бщники сла́вы Твоея́ соде́лай и нас,/ Тя при́сно ублажа́ющих.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли// и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Оживля́я ду́шу непреста́нною ко Го́споду моли́твою,/ си́це взыва́л еси́, Иоа́нне Богому́дре:/ Го́споди, даждь ми лю́бити вся́каго челове́ка, я́ко сама́го себе́./ сию́ доброде́тель помози́ и нам стяжа́ти.</p>
<p>Призыва́я и́мя Бо́жие во спасе́ние твое́,/ спасе́нию мно́гих послужи́л еси́./ Да пребу́дем и мы в едине́нии с Бо́гом и в любви́ между́ собо́ю,/ мо́лимтися, о́тче Иоа́нне.</p>
<p>Ра́зум богопросвеще́нный стяжа́л еси́, Иоа́нне прему́дре,/ о Святе́й Тро́ице богосло́вствуя, рекл еси́:/ высота́ и́стины сея́ живо́творна душе́, в простоте́ се́рдца ве́рующей.</p>
<p>
<red>Богоро́дичен:</red> Изба́вителя на́шего неизрече́нно ро́ждшая, Пресвята́я Де́во,/ бу́ди нам гре́шным прибе́жище спасе́ния/ и ве́чныя жи́зни Хода́таица.</p>
<p>
<red>Конда́к, глас 3:</red>
</p>
<p>Днесь па́стырь Кроншта́дтский/ предстои́т Престо́лу Бо́жию/ и усе́рдно мо́лит о ве́рных/ Христа́ Пастыренача́льника,/ обетование да́вшаго:/ сози́жду Це́рковь мою́/ и врата́ а́дова// не одоле́ют ей.</p>
<p>
<red>И́кос:</red>
</p>
<p>Восхва́лим, ве́рнии, ди́внаго па́стыря Кроншта́дтскаго, благода́ти тезоимени́таго,/ свети́льника, присногоря́щаго у Престо́ла Святы́я Тро́ицы,/ с Богоро́дицею и со все́ми святы́ми земли́ Росси́йския/ моля́щагося о спасе́нии всех, и́мя Госпо́дне призыва́ющих,/ да укрепи́тся в стране́ на́шей Правосла́вие/ си́лою Христа́ Пастыренача́льника, обетова́ние да́вшаго:/ Сози́жду Це́рковь мою́ и врата́ а́дова не одоле́ют ей.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́ огнь./ Тогда́ трие́, я́ко еди́неми усты́, поя́ху/ и благословля́ху, глаго́люще:// благослове́н Бог оте́ц на́ших.</emphasis>
</p>
<p>Наста́ви нас, па́стырю до́брый, жи́зни во Христе́,/ по сло́ву бо твоему́, вели́ко де́лание есть, е́же побежда́ти грех, в нас живу́щий./ Да не опали́тся душа́ на́ша пла́менем его́, помоли́ся.</p>
<p>Очище́ние на́ше и избавле́ние есть Христо́с Спаси́тель,/ ему́же ты, па́стырю пречу́дный,/ о на́шем духо́внем возрожде́нии, чрез покая́ние и исправле́ние, помоли́ся.</p>
<p>Си́лою ду́ха Свята́го в непреста́нней моли́тве/ безстра́стие стяжа́вый, до́брый па́стырю Иоа́нне,/ страсте́й любогрехо́вных нам изба́витися помоли́ся.</p>
<p>
<red>Богоро́дичен:</red> Яви́ нам ми́лость твою́, Богоро́дице Де́во, Ма́ти Живота́,/ к Тебе́ с ве́рою притека́ющим/ и Сы́ну Твоему́ и Бо́гу покая́ние принося́щим.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,// и превозноси́те во вся ве́ки.</emphasis>
</p>
<p>Ще́дрою руко́ю твое́ю ми́лостыню прося́щим подава́л еси́, Иоа́нне ми́лостиве./ Не ве́де бо шу́йца, е́же твори́ десни́ца твоя́,/ тщету́ бо земна́го стяжа́ния на Небе́сная премени́л еси́.</p>
<p>Иму́щему дано бу́дет и преизбу́дет, рече́ Госпо́дь,/ та́ко и ты, о́тче Иоа́нне, тща́нием ве́лиим благода́ть ду́ха Свята́го стяжа́л еси́,/ е́юже и нас моли́твами твои́ми ны́не уще́дри.</p>
<p>Хране́ние усто́м полага́я, николи́же су́етная возгла́голал еси́, Иоа́нне,/ зако́на Госпо́дня взыску́я,/ и нас в нем ходи́ти при́сно науча́еши.</p>
<p>
<red>Богоро́дичен:</red> Тя, Богоро́дицу, вы́шшую Небе́с и чи́стшую све́тлостей со́лнечных,/ в пе́снех немо́лчных воспева́ют Херуви́ми и Серафи́ми./ С ни́миже и мы, недосто́йнии, Тя ублажа́ем.</p>
<p>
<red>Песнь 9</red>
</p>
<p>
<red>Ирмо́с</red>:
<emphasis>Живоприе́мный Исто́чник приснотеку́щий,/ светоно́сный Свети́льник благода́ти,/ Храм одушевле́нный, Сень Пречи́стую,/ Небесе́ и земли́ простра́ннейшую,// Богоро́дицу, ве́рнии, велича́ем.</emphasis></p>
<p>Иису́са Христа́ Пастыренача́льника о́браз в себе́ нося́, Иоа́нне,/ угото́вал еси́ по вся дни ду́шу твою́ за па́ству полага́ти/ и во гресе́х погиба́ющих к Бо́гу обраща́ти.</p>
<p>Принося́щих ти похвалу́ сию, о́тче Иоа́нне,/ не отри́ни, но ми́лость Христа́ Бо́га испроси́/ к проще́нию мно́гих прегреше́ний.</p>
<p>Очи́ма твои́ма при́сно взира́я ко Го́споду, о́тче Иоа́нне,/ врата́ се́рдца твоего́ отве́рста ему́ имел еси́,/ да отве́рзется и нам дверь покая́ния моли́твами твои́ми.</p>
<p>
<red>Богоро́дичен:</red> Христа́ Бо́га на́шего, пре́жде век от Отца́ рожде́ннаго без ма́тере,/ Ро́ждшагося же от Тебе́ без отца́ нас ра́ди,/ моли́, Чи́стая Богоневе́сто, да спасе́ние улучи́м, Тя велича́юще.</p>
<p>
<red>Свети́лен:</red>
</p>
<p>Весь испо́лнился еси́ Све́та Христо́ва, освяти́в себе́ Бо́гови,/ просвети́ и нас све́том благода́ти ду́ха Свята́го/ моли́твами твои́ми, Иоа́нне светоно́сне.</p>
<p>
<red>Сла́ва, и ны́не, предпра́зднства:</red>Украси́ся, Вифлее́ме:
<emphasis>
<red>(зри день 20-й).</red></emphasis>
</p>
<p>
<red>А́ще кроме́ пра́здника, Богоро́дичен:</red>
</p>
<p>А́нгели на Небеси́ и челове́цы на земли́ Тя,/ Богоро́дице, я́ко Ма́терь Све́та,/ непреста́нно велича́ем.</p>
<p>
<red>На хвали́тех стихи́ры предпра́зднства 3, глас 4
<emphasis>(зри день 20-й</emphasis>
<emphasis>на стихо́вне)</emphasis>
и свята́го 3. а́ще кроме́ пра́здника, стихи́ры свята́го на 4.</red>
</p>
<p>
<red>Стихи́ры свята́го на 4, глас 8:</red>
</p>
<p>Лику́й све́тло гра́де свята́го Петра́,/ име́я в себе́ днесь просла́вленный святы́я уго́дники Бо́жия:/ Ксе́нию блаже́нную, ди́вную моли́твенницу,/ и пра́веднаго Иоа́нна, па́стыря Кроншта́дтскаго,/ свети́льника ве́ры и чудотво́рца изря́дна./ Взыгра́йте, лю́дие Бо́жии,/ в пе́снех и пе́ниих ра́дующеся,/ Христа́ сла́вяще и уго́дники его́,// при́сно моля́щияся о душа́х на́ших.</p>
<p>Устне́ твои́ ра́зума испо́лнистася,/ и зако́ну Госпо́дню от уст твои́х поуча́хуся лю́дие,/ Иоа́нне преди́вне, иере́ю Бо́жий,/ ны́не же со А́нгелы предстоя́ Свя́тей Тро́ице,/ моли́ся о почита́ющих па́мять твою́.</p>
<p>Словесы́ твои́ми/ и пи́саньми вдохнове́нными/ путь к Бо́гу указу́еши/ и жи́зни во Христе́ поуча́еши,/ Со́лнце пра́вды, Христа́, пропове́дуя,/ и́стинный Клас живота́,/ Трапе́зу безсме́ртия в Та́йне Пречи́стых Те́ла и Кро́ве/ нам уготовля́ющаго.</p>
<p>
<red>Сла́ва, глас 6:</red>
</p>
<p>И́стиннаго па́стыря тя почита́ем,/ о́тче Иоа́нне пра́ведне,/ яви́л бо еси́ в себе́ о́браз Пастыренача́льника Христа́,/ ны́не же зре́нием неизрече́нныя сла́вы его́ наслажда́ешися/ и проше́ния на́ша слы́шиши,/ моли́ся дарова́ти нам поле́зная ко спасе́нию.</p>
<p>
<red>И ны́не, предпра́зднства, глас то́йже:</red>Приближа́ется Христо́с:
<emphasis>
<red>(зри день 20-й).</red></emphasis>
</p>
<p>
<red>А́ще кроме́ пра́здника, Богоро́дичен, глас то́йже:</red>
</p>
<p>Ю́жика Твоя́, Пресвята́я Де́во,/ Елисаве́т, ма́ти Предте́чева,/ пе́рвее всех земноро́дных/ Богоро́дицу Тя нарече́, глаго́лющи: отку́ду мне сие́,/ да прии́де Ма́ти Го́спода моего́ ко мне./ Мы же Тя, благослове́нную в жена́х,/ вси ро́ди христиа́нстии,/ без истле́ния Бо́га Сло́ва Ро́ждшую,/ при́сно велича́ем.</p>
<p>
<red>НА ЛИТУРГИ́И</red>
</p>
<p>
<red>Проки́мен, глас 7:</red> Возвесели́тся пра́ведник о Го́споде/ и упова́ет на Него́.
<red>Стих:</red>
Услы́ши, Бо́же, глас мой, внегда́ моли́тимися к Тебе́.
<red>Апо́стол к Евре́ем, зача́ло 311. </red>
Аллилу́ия,
<red>глас 4:</red>
Пра́ведник, я́ко фи́никс, процвете́т,/ и я́ко кедр, и́же в Лива́не, умно́жится.
<red>Стих:</red>
Насажде́ни в до́му Госпо́дни во дворе́х Бо́га на́шего процвету́т.
<red>Ева́нгелие от Матфе́я, зача́ло 11. Прича́стен:</red>
В па́мять ве́чную бу́дет пра́ведник:</p>
<p>
<red>Моли́тва</red>
</p>
<p>О вели́кий чудотво́рче и преди́вный уго́дниче Бо́жий, богоно́сне о́тче Иоа́нне! При́зри на нас и внемли́ благосе́рдно моле́нию на́шему, я́ко вели́ких дарова́ний сподо́би тя Госпо́дь, да хода́тай и при́сный моли́твенник за нас бу́деши. Се бо страстьми́ грехо́вными обурева́еми и зло́бою снеда́еми, за́поведи Бо́жия пренебрего́хом, покая́ния серде́чнаго и слез воздыха́ния не принесо́хом, сего́ ра́ди мно́гим ско́рбем и печа́лем досто́йни яви́хомся.</p>
<p>Ты же, о́тче пра́ведне, ве́лие дерзнове́ние ко Го́споду и сострада́ние к бли́жним свои́м име́я, умоли́ Всеще́драго Влады́ку ми́ра, да проба́вит ми́лость Свою́ на нас и потерпи́т непра́вдам на́шим, не погуби́т нас грех ра́ди на́ших, но вре́мя на покая́ние ми́лостивно нам да́рует.</p>
<p>О свя́тче Бо́жий, помози́ нам ве́ру Правосла́вную непоро́чно соблюсти́ и за́поведи Бо́жии благоче́стно сохрани́ти, да не облада́ет на́ми вся́кое беззако́ние, ниже́ посрами́тся пра́вда Бо́жия в непра́вдах на́ших, но да сподо́бимся дости́гнути кончи́ны христиа́нския, безболе́зненныя, непосты́дныя, ми́рныя и Та́ин Бо́жиих прича́стныя.</p>
<p>Еще́ мо́лим тя, о́тче пра́ведне, о е́же Це́ркви на́шей Свя́тей до сконча́ния ве́ка утвержде́нней бы́ти, оте́честву же на́шему ми́р и пребыва́ние в пра́вде Бо́жией испроси́ и от всех зол сохрани́, да та́ко наро́ди наши, Бо́гом храни́ми, в единомы́слии ве́ры и во вся́ком благочести́и и чистоте́, в ле́поте духо́внаго бра́тства, трезве́нии и согла́сии свиде́тельствуют: я́ко с на́ми Бог! В Не́мже живе́м, и дви́жемся, и есмы́, и пребу́дем во ве́ки. Ами́нь.</p>
</section>
