<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я му́ченицы Иулиани́и, я́же в Никомиди́и.</p>
</title>
<p>
<red>На</red> Го́споди, воззва́х:
<red>стихи́ры предпра́зднства, глас 4.</red></p>
<p>
<red>Подо́бен:</red> Дал еси́ зна́мение:</p>
<p>Сей Бог наш,/ не вмени́тся ин к Нему́,/ восклица́ше проро́к Ду́хом,/ и путь изобре́те вся́каго худо́жества./ По сих же челове́ком уподо́бится, в плоть обле́кся:/ от Де́вы бо Богоотрокови́цы роди́тися гряде́т,/ присту́пен мне быв,/ и́же естество́м непристу́пный.</p>
<p>Стог гуме́нный/ Твое́ чре́во, Всенепоро́чная Богоро́дице, показу́ется,/ клас невозде́ланный/ па́че ума́ и сло́ва нося́що неизрече́нно./ Его́же в верте́пе Вифлее́мстем роди́ши,/ тварь всю Боже́ственными разумы/ хотя́щаго пита́ти благода́тию/ и от глада челове́чество/ душетле́ннаго изба́вити.</p>
<p>Ю́ница непоро́чная,/ упита́нного Юнца́ нося́щи во чре́ве,/ гряде́т во святы́й верте́п/ пресла́вным сло́вом сего́ породи́ти,/ и пелена́ми пови́ти, я́ко Челове́ка,/ и положи́ти в я́слех, я́ко Младе́нца./ Тварь, предпра́зднствуй,/ ра́достно велича́ющи,/ такова́я пресла́вная на земли́ соде́лавшаго.</p>
<p>
<red>И святы́я, глас то́йже.</red>
</p>
<p>
<red>Подо́бен:</red> Я́ко до́бля:</p>
<p>Багре́нии кро́вными/ спасе́ния оде́жду себе́, всехва́льная, обагри́вши/ и просвети́вшися Ду́хом,/ Го́споду обручи́лася еси́, Безсме́ртному Царю́,/ соблюда́ющему тя непоро́чну,/ нерастле́нну во век ве́ка/ в черто́зех Небе́сных,/ я́ко де́ву преудо́бренну и нетле́нну.</p>
<p>Ра́нам приобщи́вшися,/ и со огне́м бра́вшися,/ и пло́ти терза́ния претерпе́вши,/ и коно́бная вре́ния до́блественне поне́сши,/ не победи́лася еси́ по́мыслом,/ истука́нным не поже́рла еси́,/ но, прекло́нши Бо́гу вы́ю,/ ме́чным муче́нием венценоси́ца/ на Небеса ́возшла еси́.</p>
<p>Ка́плями кро́ве уясни́вшися,/ возсия́ла еси́ проявле́нно, я́ко со́лнце,/ и отгна́ла еси́, всехва́льная,/ безбо́жия тьму благода́тию,/ му́ченице Иулиани́е,/ и ве́рныя просвети́ла еси́,/ чту́щия твоя́ до́блественныя по́двиги/ и па́мять све́тлую, и светоно́сную,/ и по всему́ спаси́тельную.</p>
<p>
<red>Сла́ва, и ны́не, предпра́зднства, глас 6:</red>
</p>
<p>Сио́не, торжеству́й,/ Иерусали́ме, весели́ся,/ гра́де Христа́ Бо́га,/ подъими́ Зижди́теля, в верте́пе и я́слех вмеща́емаго./ Отве́рзите ми врата́/ и, вшед в ня, узрю́/ я́ко Младе́нца, пелена́ми повива́емаго,/ дла́нию же содержа́щаго тварь,/ его́же пою́т А́нгели непреста́нным гла́сом,/ Жизнода́вца Го́спода,/ спаса́ющаго род наш.</p>
<p>
<red>На стихо́вне стихи́ры предпра́зднства, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Всех проро́ков/ прорече́ния исполня́ются:/ Христо́с бо ражда́ется/ в Вифлее́ме гра́де/ из Чи́стыя Богоотрокови́цы.</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя ча́щи.</p>
<p>Сла́ва земноро́дных,/ и ра́дование, и хвала́,/ Вифлее́ме честны́й,/ митропо́лия Боже́ственная,/ подъими́ Зижди́теля твоего́.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>Сло́во О́тчее,/ И́мже вся бы́ша,/ безстра́стно и нете́чно,/ ипоста́сь зрится еди́на/ во двою́ естеству́.</p>
<p>
<red>Сла́ва, и ны́не, глас 6. Византи́ево:</red>
</p>
<p>Безневе́стная Де́во,/ отку́ду пришла́ еси́? Кто роди́вый Тя,/ кто и ма́ти Твоя́?/ Ка́ко Зижди́теля но́сиши на ру́ку?/ Ка́ко не растли́лася еси́ утро́бою?/ О, вели́ких пресла́вных на Тебе́ стра́шных та́инств,/ на земли́ соверша́емых, зрим, Всесвята́я!/ и предъуготовля́ем досто́йный Тебе́ долг, на земли́ верте́п,/ и от небе́с про́сим пода́ти звезду́./ И волсви́ же прихо́дят от восто́ков земли́ к за́падом/ ви́дети челове́ческое Спасе́ние,/ в я́слех пелена́ми повива́емое.</p>
<p>
<red>Тропа́рь святы́я, глас 4:</red>
</p>
<p>А́гница Твоя́, Иису́се, Иулиани́я/ зове́т ве́лиим гла́сом:/ Тебе́, Женише́ мой, люблю́,/ и, Тебе́ и́щущи, страда́льчествую,/ и сраспина́юся, и спогреба́юся креще́нию Твоему́,/ и стра́жду Тебе́ ра́ди,/ я́ко да ца́рствую в Тебе́,/ и умира́ю за Тя, да и живу с Тобо́ю,/ но, я́ко же́ртву непоро́чную, приими́ мя, с любо́вию поже́ршуюся Тебе́./ Тоя́ моли́твами,/ я́ко ми́лостив, спаси́ ду́ши на́ша.</p>
<p>
<red>Сла́ва, и ны́не, глас то́йже:</red>
</p>
<p>Гото́вися, Вифлее́ме,/ отве́рзися всем, Еде́ме,/ красу́йся, Евфра́фо,/ я́ко Дре́во живота́ в верте́пе процвете́ от Де́вы:/ рай бо О́ноя чре́во яви́ся мы́сленный,/ в не́мже Боже́ственный сад,/ от него́же я́дше, жи́ви бу́дем,/ не я́коже Ада́м у́мрем./ Христо́с ражда́ется пре́жде па́дший возста́вити о́браз.</p>
<p>
<red>Ве́домо бу́ди, идеже пра́зднуется свята́го Петра́ митрополи́та пра́здник, поем кано́н святы́я Иулиании на пове́черии, вку́пе с трипеснцем и последи́ стихи́ры ея́.</red>
</p>
<p>
<red>НА ПОВЕЧЕРИИ</red>
</p>
<p>
<red>Трипе́снец,глас 2, ирмо́с по два́жды, тропари на 6, и па́ки последи́ ирмо́с оба ли́ка вку́пе, его́же краегранесие:</red>Четвертому пою́:</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́бося дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
</p>
<p>Вотще́ со́нмище Иродо́во и во́лею собира́ется, скверноуби́йственное,/ ражда́ющагося Го́спода уби́ти Христа́,/ ему́же пое́м:/ Ты еси́ Бог наш, и несть пра́веден, па́че Тебе́, Г осподи.</p>
<p>Лю́тый сове́т И́родо́в покрыва́ется,/ богобо́рныя души́ сый, со младе́нцы Влады́ку уби́ти Христа́,/ ему́же пое́м:/ Ты еси́ Бог наш, и несть пра́веден, па́че Тебе́, Го́споди.</p>
<p>
<red>Песнь 8</red>
</p>
<p>
<red>Ирмо́с</red>:
<emphasis>Глаго́л мучи́телен поне́же превозмо́же,/ седмери́цею пещь</emphasis>
<emphasis>разжже́на бысть иногда́,/ в не́йже о́троцы не опали́шася,/ царе́во попра́вше веле́ние,/ но вопия́ху: вся дела́ Госпо́дня, Го́спода по́йте/ и превозноси́те во вся ве́ки.</emphasis></p>
<p>Излива́юще я́ко ми́ра сле́зы нас ра́ди Христу́, ражда́ющемуся пло́тию,/ и́миже скве́рны очи́стим, Пречи́стому чи́сте приходя́ще и вопию́ще:/ вся дела́ Госпо́дня, Го́спода по́йте/ и превозноси́те во вся ве́ки.</p>
<p>Слеза́ми умиле́ния слез да убежи́м, гре́шнии, му́ки бу́дущия стра́шныя,/ Христо́вы стопы́ прие́мше, полага́ему в пелена́х я́ко Младе́нцу,вопию́ще:/ вся дела́ Госпо́дня, Го́спода по́йте/ и превозноси́те во вся ве́ки.</p>
<p>Священноде́йствоватися избавле́нию ве́дяще от свои́х утро́б же и слез исто́чника,/ Христу́ испове́данием предъизмы́вшеся, ве́рнии,/ да приступи́м пло́тию к Ро́ждшемуся в верте́пе, вопию́ще:/ вся дела́ Госпо́дня, Го́спода по́йте/ и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с</red>:
<emphasis>Душа́ми чи́стыми и нескве́рными устна́ми,/ прии́дите, возвели́чим Нескве́рную и Пречи́стую Ма́терь Емману́илеву,/ Е́юже из нея́ к Рожде́нному принося́ще моли́тву:/ пощади́ ду́ши на́ша, Христе́ Бо́же, и спаси́ нас.</emphasis></p>
<p>Неразу́мен никто́же, ни лука́в, завистнообра́зник да бу́дет,/ от принося́щих ны́не да́ры Бо́гу прия́тны,/ вме́сто сми́рны, и зла́та, и лива́на доброде́телей мироуха́ние,/ пою́щих Христу́ ражда́ющемуся:/ пощади́ ду́ши на́ша, Христе́ Бо́же, и спаси́ нас.</p>
<p>Глаго́лаше ко прише́дшим И́род волхво́м му́дрым:/ ше́дше, поищи́те ро́ждшагося ны́не Царя́ и, обре́тше, возвести́те мне,/ поучи́вся лю́тый о уби́йстве скверноуби́йственным се́рдцем./ Пощади́ ду́ши на́ша, Христе́ Бо́же, и спаси́ нас.
<sub>у</sub>
О, слепо́тнаго скве́рноуби́йства, вседе́рзостне!/ И́мже забве́ние получи́л еси́, я́ко Бо́га никто́же емь рука́ми убие́т;/ преразже́гся же я́ростию, свире́по младе́нцы закала́еши, И́роде./ Пощади́ ду́ши на́ша, Христе́ Бо́же, и спаси́ нас.</p>
<p>
<red>на У́трени</red>
</p>
<p>
<red>По 1-й кафи́зме седа́лен предпра́зднства, глас 2.</red>
</p>
<p>
<red>Подо́бен:</red> Бла́гообразный:</p>
<p>Непристу́пный Бог, за благоутро́бие присту́пен мне быв,/ во́лею прихо́дит пло́тию роди́тися, я́ко Челове́к,/ во гра́де Вифлее́ме из Де́вы Отрокови́цы./ его́же прия́ти усе́рдно потщи́мся, вопию́ще со стра́хом:/ Го́споди, сла́ва Тебе́.</p>
<p>
<red>Сла́ва, и ны́не, глас 1.</red>
</p>
<p>
<red>Подо́бен:</red> Гроб Твой:</p>
<p>Приклони́вый Небеса ́и в Де́ву всели́выйся,/ предгряде́т пло́тию в Вифлее́мстем верте́пе роди́тися,/ я́коже пи́шется, яви́тися же Младе́нец,/ младе́нцы оживля́яй во утро́бе./ Сего́, ра́дующеся, ны́не сря́щим вси се́рдца пра́востию.</p>
<p>
<red>По 2-й кафи́зме Седа́лен, глас 5.</red>
</p>
<p>
<red>Подо́бен:</red> Собезнача́льное:</p>
<p>Вифлее́ме, гото́вися на сре́тение Де́вы Мари́и и Богома́тере:/ се бо гряде́т к тебе́, Младе́нца нося́щи Христа́,/ Собезнача́льнаго Отцу́ и Ду́ху при́сно,/ его́же в верте́пе роди́т/ и по Рождестве́ Де́ва па́ки яви́тся.</p>
<p>
<red>Сла́ва, и ны́не, глас 3.</red>
</p>
<p>
<red>Подо́бен:</red> Красоте́:</p>
<p>Чу́до пресла́вно зри́тся днесь:/ Спаси́тель бо наш в верте́пе пло́тию от Де́вы нас ра́ди роди́тися ны́не тщи́тся./ Волсви́ же с да́ры я́ко Царю́ покло́нятся,/ и па́стырие со А́нгелы славосло́вят его́;/ с ни́миже и мы вопие́м:/ сла́ва нас ра́ди Вочелове́чшемуся.</p>
<p>
<red>Кано́н предпра́зднства со ирмосо́м на 8, глас 4, и святы́я на 4. Кано́н предпра́зднства, его́же краегране́сие, по алфави́ту. Ио́сиф.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Триста́ты кре́пкия,/ рожде́йся от Де́вы,/ безстра́стия во глубине́/ души́ трича́стное потопи́, молю́ся:/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
</p>
<p>Ра́дуйся, не́бо, и земле́, весели́ся:/ Бог бо наш, быв пло́тию от Де́вы Отрокови́цы, ражда́ется и пелена́ми повива́ется,/ плени́цы же разреша́ет мои́х прегреше́ний, я́ко благоутро́бен.</p>
<p>Цари́ца Чи́стая Царя́ всех ражда́ет па́че ума́,/ вы́шнее ве́рным Ца́рство отверза́ющаго/ и и́же в нас окая́нно ца́рствующий всегда́ грех/ коне́чно отъемлющаго.</p>
<p>Писа́ния проро́ческая коне́ц прие́млют:/ се бо, его́же провозвести́ша Христа́,/ во гра́де Вифлее́ме явля́ется воплоща́емь./ Сего́ ны́не предпра́здновати Рождество́ потщи́мся пра́востию мы́сли днесь.</p>
<p>
<red>Ин кано́н святы́я, глас то́йже, его́же краегране́сие:</red> Пе́ти тя, му́ченице, да приложи́т Бог благода́ть.
<red>Ио́сиф.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Му́ченическою я́ве све́тлостию облиста́ющи, о Бо́зе лику́еши,/ свяще́нно обожа́ема, всехва́льная,/ и просвеще́ние моли́твами твои́ми подава́еши пою́щим тя.</p>
<p>Уязви́лася еси́ сладча́йшим раче́нием Христо́вым, всехва́льная,/ и, плотски́я оста́вльши сла́сти и обру́чника тле́ннаго,/ обручи́лася еси́, непоро́чная чи́стая де́во, Сотво́ршему.</p>
<p>Осия́в све́лоявле́нными добро́тами твою́ мысль,/ Созда́тель всех и Бог Небе́сных тя черто́гов, де́вственно лику́ющую,/ му́ченице Богому́драя, удосто́и.</p>
<p>
<red>Богоро́дичен:</red> Де́ва Созда́теля естества́ роди́ти и́дет в верте́пе,/ плоть из Ней по ипоста́си несказа́нно преесте́ственне поне́сшаго,/ я́ко да обожи́т челове́чество.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Я́ко непло́ды́ ро́ди от язы́к Це́рковь,/ и мно́гое в ча́дех изнемо́же со́нмище,/ чу́дному Бо́гу на́шему возопии́м:/ Свят еси́, Го́споди.</emphasis>
</p>
<p>Дании́л Тя, от горы́ де́вственныя ка́мень, Сло́ве, отсе́чен зрит/ и истнева́ющь хра́мы и́дольския держа́вою Твое́ю;/ сего́ ра́ди Тя стра́хом сла́вим.</p>
<p>От восто́ка волсви́ Тебе́, Царю́ всех,/ наста́влени бы́вше звездо́ю, да́ры прино́сят, Христе́,/ сми́рну, зла́то и лива́н, уди́вльшеся Твоему́ снисхожде́нию.</p>
<p>Живоно́сный клас ни́ва неора́нная но́сит,/ роди́ти во гра́де Вифлее́ме Мариа́м/ всех ду́ши пита́ющаго, зову́щих:/ Свят еси́, Го́споди.</p>
<p>
<red>Ин</red>
</p>
<p>
<red>Ирмо́с:</red> Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</p>
<p>Соверши́ла еси́ ду́шу храм Бо́жий пресвя́т, сла́вная,/ Боже́ственным хра́мом вы́ну пе́сньми и моли́твами приседя́щи.</p>
<p>Велича́йших улучи́ти жела́ющи дарова́ний, всечестна́я,/ боле́зни плотски́я терпе́ла еси́ я́ко в чужде́м телеси́.</p>
<p>Крове́й твои́х ка́плями безбо́жия огнь погаси́ла еси́/ и ве́рных напои́ла еси́, Иулиани́е, разумы.</p>
<p>
<red>Богоро́дичен:</red> Избавля́яй челове́ки Изба́витель/ от Чи́стыя ражда́ется в Вифлее́ме,/ пелены́ я́коже Младе́нец прие́м.</p>
<p>
<red>Конда́к святы́я, глас 3.</red>
</p>
<p>
<red>Подо́бен: </red>Де́ва днесь:</p>
<p>Де́вства добро́тами преочище́на, деви́це,/ и муче́ния венцы́, Иулиани́е, ны́не венча́вшися,/ дае́ши су́щим в ну́ждах и неду́зех исцеле́ние и спасе́ние,/ приступа́ющим к ра́це твое́й:/ Боже́ственную бо благода́ть Христо́с источа́ет и жи́знь ве́чную.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Жениха́ возлюби́вши Творца́ и Бо́га,/ жениха́ тле́ннаго оста́вила еси́, му́ченице честна́я,/ и, ра́дующися, претерпе́ла еси́ му́ки и терза́ния и о́гненное томле́ние./ Те́мже, венцено́сица, к Боже́ственному черто́гу возшла́ еси́,/ испроша́ющи всем прегреше́ний проще́ние.</p>
<p>
<red>Сла́ва, и ны́не, предпра́зднства, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Ра́дости испо́лнитеся, вся концы́:/ Богоро́дица бо роди́ти приближа́ется Царя́ вся́ческих./ О, чудесе́ неизрече́ннаго!/ Безнача́льный начина́ется, и Безпло́тный воплоща́ется;/ верте́п прие́млет содержа́щаго вся́ческая./ Вифлее́ме, ра́дуйся, и лику́й, тварь, день предпра́зднственный.</p>
<p>
<red>Песнь 4</red>
</p>
<p>
<red>Ирмо́с:</red> Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</p>
<p>Свята́я мирополо́жница честна́го свяще́ния/ в Вифлее́ме гра́де сие́ излия́ти прихо́дит,/ свяще́ние нам всем подаю́щаго, вопию́щим:/ сла́ва, Христе́, си́ле Твое́й.</p>
<p>Богоглаго́ливе Иса́ие,/ честна́я твоя́ пропове́дания бы́вшая ви́дя вещми́, ра́дуйся и лику́й:/ Де́ва бо безсе́менно роди́ в верте́пе пло́тию Вифлее́мстем Невмести́маго.</p>
<p>Иису́с пло́тию ражда́ется,/ и в ле́те безле́тный ви́димь есть Младе́нец,/ разреша́я моя́ ле́тная прегреше́ния,/ и неизрече́нною нището́ю ны́не обогаща́ет мя,/ обнища́вшаго тлетво́рными преступле́ньми.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Просте́рту мысль стяжа́вши ко всех Го́споду,/ пло́тию просте́рта и ураня́ема лю́то, ника́коже брегла́ еси́,/ Иулиани́е, до́брая де́во.</p>
<p>Превозмого́ша раче́ния Влады́чняя пло́ти, всехва́льная му́ченице, омрачи́ти,/ те́мже пренебрегла́ еси́ и бога́тство, и обру́чника,/ и многообра́зныя му́ки.</p>
<p>Тя, нескве́рную а́гницу, я́коже во́лцы, мучи́телие терза́юще, му́ченице, ра́нами,/ непоро́чное це́лое Бо́жие соверши́ша Боже́ственное овча́ и заколе́ние.</p>
<p>
<red>Богоро́дичен:</red> Де́вство по Рождестве́ запеча́тано, Богоро́дице, ви́дящи,/ у́жасом одержи́ма бы́вши./ Ча́до, взыва́ше, ка́ко ны́не повию́ Тя,/ песко́м повива́ющаго мо́ре?</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Нече́стивии не у́зрят сла́вы Твоея́, Христе́,/ но мы Тя, Единоро́дне,/ Оте́ческия сла́вы сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis>
</p>
<p>От Де́вы ражда́ется Бог Емману́ил и, в я́слех возле́г,/ на́ше воззва́ние во́лею соде́ловает,/ сего́ Рождество́ благоче́стно предпра́зднуим.</p>
<p>Сло́во сый Пребезнача́льное О́тчее и соесте́ственное,/ в я́слех возле́г безслове́сных,/ разреши́л еси́ безслове́сия ны,/ предпра́зднствующия благоче́стно Твое́ Рождество́.</p>
<p>Блаже́н бысть ко́рень Иессе́ев,/ прозя́бый Чи́стую, цвет Боже́ственный, нося́щую Христа́ Го́спода./ его́же предпра́зднуим Рождество́, ра́дующеся.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в ми́р прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Струю́, му́ченице, злочести́ваго безбо́жия изсуши́ла еси́/ тече́ньми крове́й, непра́ведно пролива́емыми,/ и огнь пре́лести погаси́ла еси́.</p>
<p>Всеце́лу тебе́ саму́ю Бо́гу принесла́ еси́,/ че́рвлень де́вства багре́нии крове́й твои́х светле́йшу соверши́вши.</p>
<p>Твое́ю добро́тою ду́шу уязви́вши, претече́, о Влады́ко,/ де́ва ви́димыя добро́ты, страда́нием сия́ющи.</p>
<p>
<red>Богоро́дичен:</red> Чу́до новоле́пно:/ Де́ва и́дет Пречи́стая в верте́п Вифлее́мский роди́ти Бо́га вочелове́чшася.</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой, Многоми́лостиве.</emphasis>
</p>
<p>Нов на земли́ нам О́трочищ ро́ждся,/ и́же пре́жде веко́в от Отца́ неизрече́нно возсия́в,/ дре́вняго вся свободи́ преступле́ния, я́ко благоутро́бен.</p>
<p>Стра́нна и пресла́вна слы́шана бы́ша в Вифлее́ме гра́де/ роди́вшуся Тебе́, Безнача́льне Сло́ве:/ па́стырие бо со А́нгелы песнь Тебе́ я́ко Влады́це приноша́ху.</p>
<p>Звезда́ пра́вды возвеща́ет волхвом неизрече́нно Со́лнца ро́ждшася:/ его́же честно́е ны́не предпра́зднуим, ра́дующеся, Рождество́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пожру Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Жела́нием уя́звлена бы́вши Боже́ственным, взыва́ла еси́:/ Христа́ иду́ дости́гнути кра́снаго добро́тою,/ те́мже му́ки терплю́, неукло́нным ра́дующися ра́зумом.</p>
<p>Протяза́ти неми́лостивно и же́злием сокруша́ти Госпо́дню а́гницу лука́вый гони́тель повелева́ше,/ просте́рту ко Христу́ мысль иму́щую.</p>
<p>У́треневала еси́ ко Христу́, Невече́рнему́ Со́лнцу,/ и того́ светлостьми́ ду́шу, Богому́драя, и се́рдце озари́ла еси́/ и к Све́ту преложи́лася еси́ присносу́щному.</p>
<p>
<red>Богоро́дичен:</red> Мо́ре пови́вый мглою,/ во́лею ражда́ется Зижди́тель из Де́вы Отрокови́цы/ и пелены́ я́ко Младе́нец прие́млет, ми́р избавля́яй.</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:</p>
<p>В Вифлее́ме зря́ще пелена́ми повива́емаго,/ всю зе́млю держа́ща руко́ю Свое́ю,/ предпра́зднственныя пе́сни Ро́ждшей сего́ прино́сим:/ ма́терски бо весели́тся, держа́щи в не́дрех Сы́на Бо́жия.</p>
<p>
<red>И́кос:</red>
</p>
<p>Сы́на Бо́жия Де́ва держа́щи во объя́тиях,/ ма́терекими облобыза́ньми целу́ющи, веща́ше:/ се́мене не позна́х в зача́тии и тле́ния не подъя́х в рожде́нии,/ ны́не же чи́ста есмь, я́коже пре́жде, ку́пно и по Рождестве́./ Тем Твое́ пропове́дую, Ча́до, мно́гое благоутро́бие/ и непостижи́мое вели́чество, е́же показа́л еси́ на Мне;/ отону́дуже и ра́дуюся, держа́щи в не́дрех Сы́на Бо́жия.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Ю́ноши три в Вавило́не,/ веле́ние мучи́телево на бу́йство прело́жше,/ посреде́ пла́мене вопия́ху:/ благослове́н еси́, Го́споди,/ Бо́же оте́ц на́ших.</emphasis>
</p>
<p>Ка́ко Тя верте́п вмести́т, гряду́ща нас ра́ди роди́тися, Невмести́маго?/ Ка́ко Тя воздои́т Де́ва, Пита́теля всех,/ Благоутро́бне Иису́се, су́ща.</p>
<p>Глаго́лом после́дующе волхва́ Валаа́ма,/ волсви́ тща́тся Христу́ поклони́тися с да́ры,/ разу́меюще сего́, вся́ким дыха́нием ца́рствующа.</p>
<p>Непло́дствующее челове́ческое естество́ вся́кия доброде́тели, ра́дуйся и лику́й:/ гряде́т бо Христо́с от Де́вы пло́тию роди́тися,/ я́ко да пока́жет Тя до́брым благоча́дно.</p>
<p>
<red>Ин</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Безу́мием в разжже́нный коно́б, му́ченице, судия́ тя вмета́ет неми́лостивно;/ А́нгелом же Тя Госпо́дь невре́дну спасе́, Сего́ почита́ющу.</p>
<p>Не ужаса́ющися мужему́дренно, па́че же, всечестна́я му́ченице,/ ко огню́ гряде́ши, восхлажде́ние чу́вствующи и вопию́щи:/ благослове́н еси́ в хра́ме сла́вы Твоея́, Го́споди.</p>
<p>Ты Жени́ху́, я́коже ве́но, принесла́ еси́ наро́д и лю́ди, ве́ровавшии в Того́,/ и ле́сти омраче́ние светоно́сными твои́ми чудотворе́нми отрази́ла еси́.</p>
<p>
<red>Богоро́дичен:</red> Ра́дуйся, село Невмести́маго, Ма́ти Де́во:/ сего́ бо Плотоно́сца хотя́щи нас ра́ди в верте́пе роди́ти, Пречи́стая,/ исправля́юща Свои́х рук созда́ние.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis>
</p>
<p>Мно́гими мя, Христе́, преступле́ньми разбо́йников бы́вшаго верте́п,/ за благоутро́бие неизрече́нное спаса́я,/ роди́тися в верте́пе от Де́вы Чи́стыя изво́лил еси́.</p>
<p>Подпису́я соверше́нное мне оставле́ние,/ написа́лся еси́ ке́саревым повеле́нием Творе́ц тва́ри с рабы́:/ пою́ Твоего́ благоутро́бия безме́рную, Влады́ко, пучи́ну.</p>
<p>Све́тлая Влады́чня пала́то,/ ка́ко возшла еси́ в мале́йший верте́п,/ Царя́ Го́спода, нас ра́ди вопло́щшася, роди́ти,/ Всесвята́я Де́во Богоневе́сто?</p>
<p>
<red>Ин</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Горе́ твое́ о́ко и ум к могу́щему спасти́ иму́щи Бо́гу,/ коно́бная вре́ния благода́тию Боже́ственнаго ду́ха угаси́ла еси́,/ воспева́ющи песнь о́троческую, му́ченице, ве́рою:/ благослови́те, вся дела́ Госпо́дня, Го́спода.</p>
<p>Глаго́лу мучи́теля злочести́ваго служа́ще,/ огня́ досто́йнии суему́дреннии/ жи́ву тя, му́ченице, во огнь вложи́ша;/ но неопале́на была́ еси́ огне́м,/ Женихово́ю любо́вию, Богоно́сная, ороша́ема, Сего́ почита́ющи.</p>
<p>Стоя́ла еси́ пред суди́щем,/ Христа́ пропове́дающи, Бо́га Безсме́ртнаго, претерпе́вшаго распя́тие,/ и пре́лесть умертви́вшаго, и безсме́ртную жи́знь ве́рным подаю́щаго, вопию́щим:/ вся дела́, по́йте Го́спода.</p>
<p>
<red>Богоро́дичен:</red> О́блаки восхожде́ние свое́ полага́я,/ Госпо́дь о́блаком нам Де́вою роди́тися гряде́т,/ я́ко да разори́т душ на́ших греха́ мра́чный о́блак, вопию́щих ему́:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом прослушания/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови Благослове́ние процвела́ еси́./ Тем Тя вси велича́ем.</emphasis>
</p>
<p>Ли́ку им, вси ве́рнии,/ взыгра́им и согла́сно воскли́кнем:/ гряде́т всех Спасе́ние, приближа́ется роди́тися Госпо́дь, спасти́ его́ Рождество́ Богому́дренно пра́зднующия.</p>
<p>Псалти́рь, святы́й Дави́де, восприими́ и гу́сли и песновоспо́й:/ до́ме Евфра́фов, весели́ся:/ Оте́ц бо, из чре́ва Его́же роди́, в Тебе́ пресве́тло ражда́ется,/ от Де́вы воплоща́лся.</p>
<p>Я́ко ту́ча, я́ко вели́кий дождь, во утро́бу твою́ Влады́ка сни́де,/ и мра́чная безбо́жия земли́ олядене́вшая напои́/ и пре́лести мо́ря изсуши́, Богороди́тельнице Ма́ти Де́во.</p>
<p>
<red>Ин</red>
</p>
<p>
<red>Ирмо́с: </red>
<emphasis>Ка́мень нерукосе́чный/ от несеко́мыя горы, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Иулиани́и Богоно́сныя су́щим о ве́ре по́двигом А́нгели удиви́шася:/ ка́ко же́нским естество́м посрами́ тоя́ прама́терь в раи́ умори́вшаго.</p>
<p>Я́ко преудо́бренная страстоно́сица и преизря́дная де́ва,/ вене́ц восприя́ла еси́ зако́нно пра́вды, попра́вши с пло́тию безпло́тнаго/ и победоно́сица бы́вши.</p>
<p>Тя, разу́мную ла́стовицу, и нерастле́нную го́рлицу, и голуби́цу,/ свиде́тельством позлаще́нна иму́щу кри́ла,/ и к Бо́гу полете́вшую, и почи́вшую, почита́ем.</p>
<p>Процвела́ еси́ во удо́лех му́ченических, я́ко крин, страстоно́сице Иулиани́е,/ и, я́ко ши́пок благово́нен, де́вством была́ еси́,/ и кра́сному Жениху́ твоему́ Боже́ственное обоня́ние бы́вши.</p>
<p>
<red>Богоро́дичен:</red> Нося́щи нося́щаго вся, к Вифлее́му гряде́т Де́ва/ того́ и роди́ти, и во я́слех восклони́ти я́ко Младе́нца,/ челове́ков воззва́ние изря́дно соде́ловающаго.</p>
<p>
<red>Свети́лен предпра́зднства.</red>
</p>
<p>
<red>Подо́бен:</red> Посети́л ны есть:</p>
<p>Предпра́зднственныя, ве́рнии, Рождества́ пе́сни прииди́те, принесе́м вси:/ гряде́т уже́ Христо́с в Вифлее́м роди́тися,/ спасти́ Вселе́нную, я́ко еди́н Человеколю́бец.</p>
<p>
<red>Сла́ва, и ны́не:</red>
</p>
<p>Вифлее́ме, земле́ Иу́дова, украси́ входы:/ в тебе́ бо Де́ва и Богоро́дица уже́ прихо́дит роди́ти,/ в верте́пе и я́слех, Бо́га моего́ и Го́спода.</p>
<p>
<red>На хвали́тех стихи́ры на 4, глас 6.</red>
</p>
<p>
<red>Подо́бен:</red> А́нгельския предъиди́те:</p>
<p>Соде́тельная ны́не предгряде́т Прему́дрость:/ проро́честии отверза́ются о́блацы,/ благода́ть процвета́ет,/ и́стина возсия́;/ престаю́т гада́ния сено́вная,/ Еде́ма отве́рзеся дверь./ Ада́ме, лику́й,/ Созда́тель Бог наш/ во́льно созда́ся.</p>
<p>Рече́ния исполня́я проро́ческая и виде́ния,/ ражда́ется пло́тию/ и одебелева́ет Сло́во/ и в я́слех безслове́сных, роди́вся, возлега́ет./ Сие́ кра́йнее снизхожде́ние,/ сие́ стра́шное смотре́ние,/ его́же ра́ди пое́м:/ Царь Изра́илев,/ Христо́с прихо́дит.</p>
<p>Се Чи́стая па́че ума́ и сло́ва/ ражда́ет Сы́на Бо́жия,/ его́же проро́цы пропове́даша дре́вле,/ прови́дяще Ду́хом Святы́м,/ нескве́рну Тя сохраня́юща/ и разреша́ющаго Ада́ма от греха́./ Лю́дие, рцем:/ Царь наш, Христо́с/ пло́тию прихо́дит.</p>
<p>Недр Оте́ческих не отсту́пль,/ Челове́к яви́лся еси́/ и, де́вственными держи́мь рука́ми,/ волхвы́ от Перси́ды звездо́ю призва́л еси́,/ Царю́ Тебе́ и Бо́гу покланя́ющияся./ Ду́хом усте́н нече́ствующия кня́зи язы́ческия погуби́ши/ и упасе́ши лю́ди осуществе́нныя.</p>
<p>
<red>Сла́ва, глас и подо́бен то́йже:</red>
</p>
<p>Сло́во, и́же Отцу́ Единосу́щен Сый,/ от де́вственных растворе́ние прие́м чи́стых крове́й,/ и зи́ждется,/ и расте́т вре́менным разстоя́нием,/ па́ки и ражда́ется в верте́пе./ У́жас ве́лий!/ А́нгели воспева́ют,/ челове́цы же рука́ми пле́щут:/ Царь Изра́илев,/ Христо́с прихо́дит.</p>
<p>
<red>И ны́не, глас и подо́бен то́йже:</red>
</p>
<p>Волхва́ Валаа́ма прорече́ния/ исполне́ние прие́млют:/ перси́дскими бо чудесы́ облия́ни бы́вше,/ звезды́ необы́чныя осия́нием,/ незаходи́маго Со́лнца Христа́ осия́ни бы́вше,/ в Вифлее́ме воплоще́ннаго Бо́га Царя́/ и во́льнаго Мертвеца́ дарми́ назна́менают.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Просия́вает звезда́,/ уже́ ражда́емаго/ в верте́пе прозна́менуя./ Па́стырие со А́нгелы, волсви́ с да́ры,/ предвари́ти потщи́теся.</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя чащи.</p>
<p>Да проро́ческая/ испо́лнит прорече́ния,/ в Вифлее́ме ражда́ется/ и Еде́м отверза́ет/ су́щим из Ада́ма Госпо́дь.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>Пома́жи ми́ром, Вифлее́ме,/ я́сли святи́и:/ в тебе́ бо Влады́ка/ простре́ти и́мать/ лучи́ Своего́ Божества́.</p>
<p>
<red>Сла́ва, и ны́не, подо́бен то́йже:</red>
</p>
<p>Прииди́те, земноро́днии,/ согла́сно Де́ву/ Богоро́дицу Мари́ю/ да воспое́м непреста́нно,/ из Нея́же Христо́с ражда́ется.</p>
</section>
