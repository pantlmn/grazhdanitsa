<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я благове́рныя княги́ни Иулиани́и Новото́ржския</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1.</red></p>
<p>
<red>Подо́бен:</red> Всехва́льнии му́ченицы:</p>
<p>Серде́чною пра́востию Бо́га необыме́ннаго разуме́вши, всечестна́я,/ в того́ ве́ровала еси́ несумне́нно, блаже́нная,/ соблю́дши неизрече́нная его́ повеле́ния спаси́тельная./ До́блественно, прему́драя, пострада́вши за целому́дрие,/ терпели́вно Ца́рство восприя́ла еси́ недви́жимое.</p>
<p>Богому́драя блаже́нная княги́не Иулиани́е,/ кро́вными твои́ми ка́плями одея́ние души́ твоея́ украси́ла еси́,/ от си́лы бо благоче́стно в си́лу и от сла́вы в сла́ву прешла́ еси́./ И ны́не моли́ся дарова́ти душа́м на́шим ми́р и ве́лию ми́лость.</p>
<p>Освяща́еми есмы́ твоя́ му́жественная боре́ния/ и по́двиги сла́вящим,/ му́ченице всечестна́я Иулиани́е,/ и́миже сожи́тельница А́нгелом была́ еси́/ и все́м страстоте́рпцем соприча́стница,/ с ни́ми же моли́ся дарова́ти душа́м на́шим/ ми́р и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Увы́ мне, что бу́ду/ ум, и ду́шу, и те́ло оскверни́в прегреше́ньми?/ Что сотворю́? Ка́ко же избе́гну пла́мене нестерпи́маго,/ нереши́мых уз и ве́чных?/ Но, о Всенепоро́чная,/ пре́жде конца́ моли́ Сы́на Твоего́/ пода́ти ми грехо́в оставле́ние.</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Серде́чнаго раче́ния,/ любви́ Боже́ственныя и страда́нию твоему́, блаже́нная,/ ли́цы А́нгельстии изве́стно удиви́шася,/ ка́ко, му́жеским сплете́нием/ врага́ неви́димаго низложи́вши,/ побе́дный вене́ц от Бо́га досто́йно прия́ла еси́.</p>
<p>
<red>Стих:</red> Ди́вен Бог во святы́х Свои́х,/ Бог Изра́илев.</p>
<p>По Христе́ да́же до сме́рти подвиза́ющися,/ разжже́нным мудрова́нием пла́мень погаси́ла еси́ по́хоти/ и, свещу́ душе́вную неугаси́му соблю́дши,/ вошла́ еси́ ко Христу́ в черто́г Небе́сный./ Тем вси благоче́стно воспева́ем, страстоте́рпице,/ святу́ю твою́ па́мять, освяща́еми благода́тию.</p>
<p>
<red>Стих:</red> В це́рквах благослови́те Бо́га,/ Го́спода от исто́чник Изра́илевых.</p>
<p>Стра́сти претерпе́ла еси́ мно́гих мук, всехва́льная,/ кре́пко присту́пльши,/ отсю́ду к неболе́зненному преста́вилася еси́/ восприя́тию незаходи́маго сия́ния,/ и све́тлей ра́дости, и ве́чному Боже́ственному наслажде́нию,/ тем тя ублажа́ем и свято́е твое́ днесь соверша́ем торжество́,/ страстоте́рпице до́блественная.</p>
<p>
<red>Сла́ва, глас 4:</red>
</p>
<p>Жития́, до́лу влеку́щаго, и пи́щи наслажде́ние,/ и цвету́щую сла́ву, прехва́льная,/ оста́вльши я́ко вре́менну,/ Христу́ прилепи́лася еси́ целому́дрием,/ добро́тою его́ кра́сною распала́ема,/ и приступи́ла, я́ко благоуха́нный шипо́к,/ и венце́м нетле́ннаго Ца́рства венча́ся, Богоимени́тая.</p>
<p>
<red>И ны́не, Богоро́дичен:</red>
</p>
<p>Свеще́ неугаси́мая, престо́ле пра́ведный,/ Пресвята́я Влады́чице,/ моли́ спасти́ся душа́м на́шим.</p>
<p>
<red>Тропа́рь, глас 2:</red>Благоче́стно в зако́не пожи́вши:
<red>Пи́сан на вели́цей вече́рни. Сла́ва, и ны́не, Богоро́дичен:</red>
Вся па́че смы́сла:</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>По обы́чнем псалме́ пое́м:</red> Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 8.</red></p>
<p>Благоче́стия прозябе́ние честно́,/ доброде́тели цвет неувяда́емый,/ лозы́ Христо́вы розго́ многострада́льная,/ благове́рная княги́ня Иулиани́я/ вся призыва́ет све́тло ве́рныя/ в па́мять свою́ честну́ю воспе́ти сию,/ я́ко победи́тельницу на земли́, Бо́га просла́вльшую.</p>
<p>Зако́ном пови́нующися нас ра́ди плоть на земли́ Прии́мшаго/ и страсть Кре́стную Претерпе́вшаго,/ целому́дренная и благове́рная,/ на пре́лесть му́жествовала еси́, Иулиани́е,/ огневеща́нным язы́ком твои́м беззако́ннаго неи́стово посрами́ла еси́,/ те́мже и со А́нгелы ра́дуяся, княги́не великоимени́тая,/ моли́ Христа́ Бо́га спасти́ся душа́м на́шим.</p>
<p>Струя́ми крове́й твои́х, му́драя,/ за чистоту́ ума́ и любо́вь, я́же к Бо́гу и бли́жнему/ излия́нными, зе́млю освяти́ла еси́,/ ду́хом же ду́хи возвесели́ла еси́ Безпло́тных/ и, с ли́ки му́чеников предстоя́щи Бо́гу/ и с си́ми соединя́ющися,/ блаже́нная венцено́сица Боже́ственнаго ду́ха си́лою яви́лася еси́,/ я́ко ма́слина, псало́мски рещи́, плодови́та,/ богоде́йственно иска́пающи благочести́вым еле́й благода́ти Бо́жия,/ моли́ спасти́ся душа́м на́шим.</p>
<p>Испещре́на оде́ждою чистоты́/ и просвеще́на ве́рою Боже́ственною,/ име́ющи в се́рдце свое́м огнь Боже́ственнаго ду́ха,/ сим опали́вши нечистоты́ стремле́ние/ и лесть я́вственно вра́жию низложи́вши,/ обре́теся кре́пкая сопротивобо́рница врага́ льсти́ваго,/ Иулиани́е целому́дренная,/ в стезя́х пра́вых Бо́гу рабо́тающи, зако́нно пострада́вши,/ вене́ц получи́ла еси́ от Христа́ Бо́га./ его́ же моли́ прегреше́ний оставле́ние дарова́ти/ пра́зднующим святу́ю па́мять твою́.</p>
<p>
<red>Сла́ва, глас 1:</red>
</p>
<p>Украше́на добро́тами Боже́ственныя красоты́,/ А́нгелов добро́ты зри́ши,/ душе́вною чистото́ю Спа́су Христу́ жили́ще соде́лавшися,/ благове́рная, му́жественне,/ я́коже зла́то, искуси́лася еси́ в горни́ле страда́ний твои́х,/ в целому́дрии и в любви́ Бо́жии вознесла́ся еси́,/ те́мже и по сме́рти источа́еши бога́тно чудеса́, я́ко во́ды,/ ве́рою приходя́щим ко гро́бу твоему́,/ благоуха́ния всех духо́внаго исполня́ющи/ и тьму бесо́вску́ю дале́че отгоня́ющи./ Те́мже вопие́м ти:/ о всеблаже́нная княги́не Иулиани́е,/ моли́ Царя́ Небе́снаго/ стране́ на проти́вныя побе́ды пода́ти,/ гра́ду же и нам спасе́ние и исцеле́ние.</p>
<p>
<red>И ны́не, Богоро́дичен:</red> Всеми́рную сла́ву:</p>
<p>
<red>Вход. Проки́мен дне. И чте́ния.</red>
</p>
<p>Проро́чества Иса́иина чте́ние
<red>(глава́ 43):</red></p>
<p>Та́ко глаго́лет Госпо́дь:/ вси язы́цы собра́шася вку́пе,/ и соберу́тся кня́зи от них./ Кто возвести́т сия́ в них?/ или́ я́же от нача́ла, кто слы́шана сотвори́т вам?/ Да приведу́т свиде́тели своя́, и опра́вдятся,/ и да услы́шат, и да реку́т и́стину./ Бу́дите Ми свиде́тели,/ и Аз Свиде́тель, — глаго́лет Госпо́дь Бог, —/ и О́трок, Его́же избра́х./ Да позна́ете, и ве́руете Ми, и разуме́ете, я́ко Аз есмь:/ пре́жде Мене́ не бысть ин бог и по Мне не бу́дет,/ Аз есмь Бог, и несть, ра́зве Мене́, спаса́яй./ Аз возвести́х и спасо́х, уничижи́х и не бе в вас чу́ждий./ Вы Мне свиде́тели, и Аз Госпо́дь Бог,/ и еще́ от нача́ла Аз есмь,/ и несть от рук Мои́х избавля́яй./ Сотворю́, и кто отврати́т то?/ си́це глаго́лет Госпо́дь Бог,/ избавля́яй вас Святы́й Изра́илев.</p>
<p>Прему́дрости Соломо́новы чте́ние
<red>(глава</red>
́
<red>3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим, а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я/ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(гла́вы 5, 6):</red></p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и воору́жит тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бне,/ поостри́т же напра́сный гнев во ору́жие,/ споборе́т же с ним ми́р на безу́мныя./ По́йдут праволу́чныя стре́лы мо́лниины,/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же пото́пят я на́гло./ Сопроти́в ста́нет им дух си́лы,/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те, держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>
<red>На литии́ стихи́ры, глас 3:</red>
</p>
<p>Страда́льческое торжество́, ве́рнии,/ богому́дренне соверша́емо, ви́дяще,/ чу́дному в сове́тех Бо́гу на́шему/ благода́рственное песнопе́ние воспои́м:/ неви́димую бо держа́ву проти́вныя си́лы/ в же́нстем естестве́ победи́/ и, Боже́ственную Свою́ си́лу в не́мощи соверши́вши доброму́ченицы,/ тоя́ моли́твами спа́сает ду́ши на́ша.</p>
<p>
<red>Глас 8:</red>Ми́ра оста́вльши красоту́,/ души́ благоро́дие благоро́дия свы́ше добро́тами/ уясни́ла еси́, блаже́нная княги́не Иулиани́е,/ о́браза благода́ть житие́м сохра́ньши,/ му́ченице непобеди́мая,/ целому́дрия забра́ло Богови́дное/ и цве́те естества́ всеблагоро́днейший.</p>
<p>
<red>Глас 4:</red>Добро́та телесе́ и красота́ Боже́ственная души́ твоея́ стеко́стеся,/ я́ко крин, просия́ла еси́,/ оде́яна доброде́тельми,/ непобежде́на и преукра́шена еле́ем чистоты́ и кро́вию страда́ния,/ те́мже и вене́ц сугу́б Благода́тель тебе́ даро́ва,/ к Нему́ же возшла еси́,/ испещре́на све́тло, в Черто́г неразори́мый,/ я́ко му́ченица непобеди́мая.</p>
<p>
<red>Сла́ва, глас 6:</red>
</p>
<p>Страда́льческим ше́ствовавши путе́м,/ мучи́тельскаго избежа́ла еси́ сове́та,/ целому́дренная княги́не Иулиани́е,/ я́ко де́ва у́бо мудра́,/ свещу́ нося́щи, вошла́ еси́ во дворы́ Го́спода твоего́;/ я́ко му́ченица, му́жеством благода́ть прия́ла еси́/ исцели́ти плотски́я стра́сти,/ но и нас, воспева́ющих тя,/ душе́вных боле́зней изба́ви/ я́же к Бо́гу моли́твами твои́ми.</p>
<p>
<red>И ны́не, Богоро́дичен:</red>
</p>
<p>Тя сте́ну стяжа́хом, Богоро́дице Пречи́стая,/ и благоути́шное приста́нище, и утвержде́ние,/ те́мже молю́ся:/ и́же в жити́и обурева́ема окорми́ и спаси́ мя.</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Серде́чнаго раче́ния любви́ Боже́ственней/ и страда́нию твоему́, блаже́нная,/ ли́цы А́нгельстии изве́стно удиви́шася:/ ка́ко му́жеским сплете́нием врага́ неви́димаго низложи́вши,/ побе́дный венец досто́йно от Дла́ни Живоно́сныя я́вственно прия́ла еси́?</p>
<p>
<red>Стих:</red> Ди́вен Бог во святы́х Свои́х,/ Бог Изра́илев.</p>
<p>По Христе́ скончава́ема,/ разжже́нным мудрова́нием пла́мень погаси́ла еси́ по́хоти/ и, свещу́ душе́вную неугаси́му соблю́дши,/ возшла́ еси́ ко Христу́ в черто́г Небе́сный./ Тем вси благоче́стно воспева́ем, страстоте́рпице,/ святу́ю па́мять твою́,/ освяща́еми благода́тию.</p>
<p>
<red>Стих:</red> В це́рквах благослови́те Бо́га,/ Го́спода от исто́чник Изра́илевых.</p>
<p>Стра́сти претерпе́ла еси́ мно́гих мук, всехва́льная,/ кре́пко присту́пльши,/ отсю́ду к неболе́зненному преста́вилася еси́ восприя́тию незаходи́маго сия́ния/ и све́тлей ра́дости,/ ве́чному Боже́ственному наслажде́нию./ Тем тя ублажа́ем/ и свято́е твое́ днесь соверша́ем торжество́,/ страстоте́рпице непобеди́мая.</p>
<p>
<red>Сла́ва, глас 6:</red>
</p>
<p>Прииди́те, гра́дстии лю́дие,/ просла́вим благове́рную княги́ню Иулиани́ю:/ та бо зми́еву главу́ сокруши́,/ чистоту́ теле́сную соблю́дши,/ и кро́вию зе́млю освяти́,/ от су́щих зде преста́вися к ве́чным оби́телем/ и от Вседержи́тельныя Руки́ по́двигов по́честь прия́т,/ проси́т очище́ния душа́м на́шим/ и ве́лия ми́лости.</p>
<p>
<red>И ны́не, предпра́зднства или́ Богоро́дичен:</red>Творе́ц и Изба́витель:</p>
<p>
<red>Тропа́рь, глас 2:</red>
</p>
<p>Благоче́стно в зако́не пожи́вши/ и благи́ми де́лы украси́вшися,/ я́ко кре́пкий адама́нт, яви́ся,/ целому́дренная свята́я благове́рная княги́не Иулиани́е,/ тле́нную сла́ву и добро́тство теле́сное презре́вши,/ злоко́зненнаго врага́ победи́ла еси́,/ целому́дрия ра́ди му́ченическую смерть прия́ла еси́./ Сего́ ра́ди от Христа́ Бо́га нетле́нным и ве́чным венце́м венча́вшися,/ ны́не с ли́ки му́ченик лику́еши/ и нам ве́лия чудеса́, приходя́щим ко гро́бу твоему́,/ оби́льно источа́еши./ Те́мже ти вопие́м:/ моли́ся Христу́ Бо́гу о всех нас,/ ве́рою и любо́вию страда́ния твоя́ почита́ющих.</p>
<p>
<red>Сла́ва, и ны́не, Богоро́дичен:</red> Вся па́че смы́сла:</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь святы́я и предпра́зднства или́ Богоро́дичен.</red></p>
<p>
<red>По 1-м стихосло́вии седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Благоче́стно после́довавши за́поведем Вседержи́теля,/ целому́дрия тли́телю не покори́лася еси́,/ но претерпе́ла еси́ тве́рдо рук отъя́тие и ног отсече́ние/ и преста́вилася еси́ к Бо́гу, благове́рная княги́не Иулиани́е,/ моли́ся о нас, соверша́ющих па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Те́плая Предста́тельница и непобеди́мая,/ упова́ние изве́стное и непосты́дное,/ стено́, и покро́ве, и приста́нище прибега́ющих к Тебе́, Присноде́во Чи́стая,/ Сы́на Твоего́ и Бо́га моли́ со А́нгелы/ умире́ние да́ти ми́ру, и спасе́ние, и ве́лию ми́лость.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Гроб Твой:</p>
<p>Отсече́ние удо́в теле́сных до́блественно претерпе́ла еси́,/ и к све́ту преста́вилася еси́ Боже́ственному и невеще́ственному,/ и по кончи́не блаже́нней источа́еши же исцеле́ний ка́пли, Иулиани́е благове́рная,/ уставля́еши разжже́ние страсте́й си́лою духо́вною.</p>
<p>
<red>Сла́ва, и ны́не, Богоро́дичен:</red>
</p>
<p>Моли́твы Твои́х раб приими́, Богоро́дице,/ и изба́ви нас от вся́кия ско́рби,/ я́ко ро́ждшая Христа́ Спа́са, Изба́вителя душ на́ших.</p>
<p>
<red>По</red>Хвали́те и́мя Госпо́дне:
<red>велича́ние:</red></p>
<p>Велича́ем тя,/ свята́я благове́рная княги́не Иулиани́е,/ и чтим честна́я страда́ния твоя́,/ я́же за Христа́/ претерпе́ла еси́.</p>
<p>
<red>Псало́м избра́нный:</red>Бог нам прибе́жище и си́ла:</p>
<p>
<red>По полиеле́и седа́лен, глас 4:</red>
</p>
<p>Ревни́тельницу по благочести́и,/ победи́тельницу на врага́ до́блюю, в вели́ких чудесе́х возсия́вшую,/ при́сно вси восхваля́ем ве́рою благове́рную княги́ню Иулиани́ю:/ то́чит бо цельбы́ притека́ющим с ве́рою, и утоля́ет стра́сти лю́тыя,/ и су́щия в ско́рбех челове́ки заступа́ет.</p>
<p>
<red>Сла́ва, и ны́не, Богоро́дичен:</red>
</p>
<p>Стена́ непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, невреди́ми пребыва́ем/ и, па́ки согреша́юще, и́мамы моли́твенницу Тя./ Тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p>
<red>Степе́нна, 1-й антифо́н 4-го гла́са.</red>
</p>
<p>
<red>Проки́мен:</red> Ди́вен Бог во святы́х Свои́х, Бог Изра́илев.
<red>Стих:</red>
В це́рквах благослови́те Бо́га, Го́спода от исто́чник Изра́илевых. Вся́кое дыха́ние:
<red>Ева́нгелие от Ма́рка, зача́ло 21.</red></p>
<p>
<red>По 50-м псалме́ стихи́ры, глас 6, сла́вник на литии́:</red> Страда́льчески ше́ствовавше путе́м:</p>
<p>
<red>Кано́н благове́рней княги́не Иулиани́и, глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Отве́рзу уста́ моя́,/ и напо́лнятся ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Лику́ющи, му́ченице, о Бо́зе и луча́ми исполня́ема от него́,/ зарю́ мне пода́ждь светоно́сну твои́ми моли́твами,/ да пою́ твоя́ чудеса́.</p>
<p>Я́ко голуби́ца целому́дренная, на высоту́ доброде́телей возшла еси́,/ криле́ свяще́нне посребре́не иму́щи,/ и́миже возлете́вши, в ра́йстей оби́тели вогнезди́лася еси́, сла́вная Иулиани́е.</p>
<p>На земли́ подвиза́вшися целому́дрия ра́ди, всебога́тая,/ и вре́менную смерть претерпе́вши,/ на Небесе́х ны́не воздая́ния от Влады́ки прие́млеши,/ му́ченице непобеди́мая, во ве́ки безконе́чныя.</p>
<p>
<red>Богоро́дичен: </red>Де́во  Всенепоро́чная, Христа́ ро́ждшая,/ и сего́ в ложесна́х понесла́ еси́, Неискусому́жная,/ разреши́ мрак души́ мое́й и просвети́ мя, да пою́ Тя.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и неза́вистный Исто́чниче,/ лик в себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Целому́дрия жела́нием одержа́ся, соблю́ла еси́ души́ и телесе́ чистоту́,/ была́ еси́ прия́тна же́ртва Христу́, вопию́щи:/ Свят еси́, Го́споди, спаса́яй ду́ши на́ша.</p>
<p>Оскверни́тися страстьми́ добро́те кра́сне́й, душе́вней и Богови́дней не стерпе́ла еси́, всему́драя,/ добро́ту несказа́нную Честна́го Жениха́ твоего́ уразуме́вши, всесла́вная.</p>
<p>Боже́ственный вои́стину сла́вий, и́же весну Небе́сную дости́гши,/ чи́стая ла́стовице, кра́сная го́рлице, голуби́це удобре́нная,/ лю́тых обстоя́ний нас спаси́, Бо́жия сла́вы улучи́ти сподо́би.</p>
<p>
<red>Богоро́дичен:</red> Засту́пница скорбя́щим,/ спасе́ние и упова́ние ненаде́емым, Богоро́дице Всепе́тая,/ моли́ Христа́ Бо́га изба́витися нам от бед.</p>
<p>
<red>Седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Доброде́тели све́тлостию просвеща́ема/ и муче́ния по́двигом украша́ема,/ па́че со́лнца, прему́драя, сия́еши тве́рде/ и просвеща́еши вои́стинну творя́щих ве́рно па́мять твою́ светоно́сную,/ пресла́вная страстоте́рпице Иулиани́е, вели́кая княги́не,/ покланя́ющихся моще́м твои́м спаса́й.</p>
<p>
<red>Сла́ва, и ны́не, Богоро́дичен:</red>
</p>
<p>Ужа́сно чу́до зача́тия/ и несказа́нен о́браз рождества́/ в Тебе́ позна́ся, Чи́стая Присноде́во,/ ужаса́ет мой ум и удивля́ет по́мысл,/ сла́ва Твоя́, Богоро́дице, во вся концы́ вселе́нныя дости́же во спасе́ние душ на́ших.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Уязви́вши се́рдце твое́ любо́вию Жениха́ твоего́,/ вся́ку плотску́ю любо́вь отве́ргла еси́ тве́рдо,/ внегда́ убива́емей бы́ти, боле́зненне вопию́щи:/ не разлучи́т любве́ Твоей, Христе́, мук преще́ние.</p>
<p>Была́ еси́ непоколеби́м и непреклони́м во вре́мя обстоя́ния столп, всесла́вная,/ целому́дрия основа́ние,/ поло́жено на ка́мени ве́ры, преблаже́нная.</p>
<p>Претерпе́ла еси́ му́жески по́двиг, му́ченице многострада́льная./ И пе́рвее умовре́дно вельми́ хваля́щагося с шумо́м погуби́ла еси́/ Кре́стною силою, о Иулиани́е всеблаже́нная.</p>
<p>
<red>Богоро́дичен:</red> Виждь ми́лостивым о́ком Твои́м, и посети́ озлобле́ние, е́же и́мам,/ и лю́тых напа́стей, и вреда́, и бед, и искуше́ний мя изба́ви/ безме́рною ми́лостию Твое́ю, Богоро́дице Присноде́во.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ ми́р подава́ющая.</emphasis>
</p>
<p>Жену́ тя по естеству ́нарица́ем,/ но па́че си́лы же́нския подви́глася еси́ о целому́дрии,/ да Христо́в зако́н испо́лниши,/ за него́ же му́жественно пострада́ла еси́.</p>
<p>О, безчелове́чнаго и немилосе́рдаго мучи́тельства суро́вства!/ Ру́це бо и но́зе твои лю́те, страстоте́рпице, мече́м отсече́/ и тем главу́ не пощаде́,/ ум утвержда́ющу Подвигополо́жнику Христу́.</p>
<p>О, му́жества страстоте́рпицы!/ О, чистоты́ кре́пости!/ О, ра́зума непрекло́нна!/ я́ко уя́звляема вельми́ и разеека́ема неми́лостивно,/ яви́ся страстоно́сица велича́йшая.</p>
<p>
<red>Богоро́дичен:</red> Кре́посте моя́, Пречи́стая,/ прибе́жище, и необори́мая стено́,/ и к Бо́гу моли́твенница су́щая,/ ве́чнующаго пла́мени и гее́нны свободи мя.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от нея́ ро́ждшаго- ся Бо́га сла́вим.</emphasis>
</p>
<p>Руко́ю Влады́ки твоего́ окормля́ема,/ преплыла́ еси́ непостоя́нное мо́ре нече́стия, честна́я,/ и устреми́лася еси́ ко приста́нищу, Иулиани́е, Вы́шния све́тлости, Богоблаже́нная.</p>
<p>Не дово́лен быв злочести́вый мучи́тель убие́нием благове́рныя княги́ни,/ но и те́ло твое́, разсе́ченное на ча́сти, в реку́ вве́рже окая́нный,/ не устыди́вся благоро́дия твоего́, всечестна́я.</p>
<p>Спасы́й от чре́ва ки́това содержи́маго в нем проро́ка пресла́вно,/ от ре́чных вод твоя́ спа́сает победоно́сныя мо́щи по кончи́не,/ страстоте́рпи́це всехва́льная.</p>
<p>
<red>Богоро́дичен:</red> Ма́терь Де́ву Отрокови́цу Боже́ственным просвеща́еми Ду́хом, Пречи́стая,/ свяще́ннии проро́цы свяще́нными Тя гла́сы провозвести́ша,/ из Нея́же Бог Сло́во па́че вины же и сло́ва воплоти́ся/ за милосе́рдие безконе́чное.</p>
<p>
<red>Конда́к, глас 2:</red>
</p>
<p>Воспое́м днесь Благоде́теля всех Бо́га,/ просла́вльшаго в Росси́и Иулиани́ю Богому́друю,/ да моли́твами ея́ пода́ст душа́м на́шим/ грехо́в оставле́ние и ве́лию ми́лость.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии,/ па́че Созда́вшего,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Красото́ю страда́ний уподо́билася еси́, му́драя, Прекра́сному Жениху́, Христу́./ Ему́же предстоя́щи, пое́ши, ра́дующися:/ препе́тый отце́в Госпо́дь и Бог, благослове́н еси́.</p>
<p>Ка́пли твои́х крове́й, му́ченице, иска́пающи, багряни́цу многоце́нну/ и нетле́ннаго весе́лия ри́зу истка́ша,/ е́юже ны́не, Богому́драя, на Небесе́х оде́яна,/ у́мно Жени́ху́ предстои́ши.</p>
<p>Жениха́ Безсме́ртнаго, Жизнода́вца жела́ющи,/ я́ко дар страда́ние сему́ принесла́ еси́/ и восприя́ла еси́ Небе́сное Ца́рство/ и вене́ц нетле́нен, му́ченице сла́вная.</p>
<p>
<red>Богоро́дичен:</red> Из деви́ческаго боку́ вопло́щся, яви́лся еси́ на спасе́ние на́ше./ Тем, твою́ Ма́терь ве́дуще, Богоро́дицу, благода́рно взыва́ем:/ оте́ц на́ших Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те его́ во вся ве́ки.</emphasis>
</p>
<p>Те́ла ме́ртвеннаго ты не пощаде́ла еси́,/ те́мже безсме́ртие пребыва́ющее насле́довала еси́:/ умертви́лася еси́ любве́ ра́ди, сла́вная, стра́сти Умертви́вшаго.</p>
<p>Несумне́нну иму́щи ве́ру,/ еле́ем просве́щши крове́й твои́х, му́ченице, свещу́ твою́,/ внутрь вошла́ еси́ черто́га, пою́щи в Небе́сней ра́дости:/ Го́спода по́йте, дела́, и превозноси́те его́ во ве́ки.</p>
<p>Взя́тся ум твой, блаже́нная Иулиани́е, к Боже́ственней вои́стинну высоте́,/ высо́к бо ты стяжа́ла еси́ ра́зум/ и в черто́г све́тел всели́лася еси́, вопию́щи:/ Го́спода по́йте, дела́, и превозноси́те его́ во ве́ки.</p>
<p>
<red>Богоро́дичен:</red> Во след Тебе́ теко́ша жены́,/ ми́ра благово́ннаго благоуха́ния духо́внаго наслажда́ющися,/ Всечестна́я Богоневе́сто, еди́на Неискусобра́чная,/ из утро́бы Твоея́ возсия́вшаго Единоро́днаго Сы́на Христа́ Бо́га,/ и с Тобо́ю ца́рствуют, и́стинно песносло́вяще его́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red> Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умов естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</p>
<p>Су́щи испо́лнена даро́в духо́вных,/ неду́ги неисце́льныя цели́ти боля́щих,/ уставля́еши о́гненное опале́ние, ду́хи отгоня́еши лука́выя/ и всем в печа́лех помога́еши, досточу́дная.</p>
<p>Днесь па́мять твоя́ нам возсия́, страстоте́рпице Иулиани́е, па́че со́лнца,/ всех веселя́щи сердца́ ве́рных,/ мы́сли просвеща́ющи и тьмы неду́гов отгоня́ющи,/ ю́же моле́бно пра́зднуем.</p>
<p>Я́ко предстоя́щи Зижди́телю со дерзнове́нием, Влады́чице му́ченице Иулиани́е,/ со все́ми от ве́ка святы́ми,/ проси́ согреше́ний проще́ния тя пою́щим.</p>
<p>
<red>Богоро́дичен:</red> Ра́дости испо́лни мя и весе́лия, Де́во,/ я́ко прии́мши вину́ ра́дости:/ Ты бо источи́ла еси́ всем ра́дование.</p>
<p>
<red>Свети́лен:</red>
</p>
<p>Чи́ста же́ртва принесла́ся еси́, и приноше́ние пресве́тло,/ и я́ко благово́нный фимиа́м, Иулиани́е Богому́драя, Христу́ Бо́гу на́шему,/ его́же моли́ спасти́ и просвети́ти ду́ши на́ша.</p>
<p>
<red>Сла́ва, и ны́не, предпра́зднства или́ Богоро́дичен:</red>
</p>
<p>Тя заступле́ние вси и́мамы, гре́шнии, о Пречи́стая Де́во,/ Ты благоуве́тлива нам сотвори́ Сы́на Твоего́/ ма́терними Твои́ми моли́твами.</p>
<p>
<red>На хвали́тех стихи́ры, глас 6:</red>
</p>
<p>Целому́дренным ше́ствовавши путе́м,/ прароди́тельскаго избежа́ла еси́ поползнове́ния ко греху́,/ Иулиани́е всечестна́я,/ и я́ко му́ченица му́жественна/ благода́ть прия́ла еси́ цели́ти плотски́я стра́сти./ Но и нас, воспева́ющих тя,/ душе́вных боле́зней изба́ви/ к Бо́гу твои́ми моли́твами.</p>
<p>
<red>Глас 4:</red> Наста́, празднолю́бцы, све́тлое торжество́,/ па́мять страстоте́рпицы, благове́рныя княги́ни Иулиани́и,/ веселя́щи вся́ческая,/ сия́ющи заря́ми чуде́с в ми́ре,/ принося́щи челове́ком непреста́нную благода́ть./ Тоя́ моли́твами, Христе́,/ спаси́ ду́ши на́ша.</p>
<p>
<red>Глас 1: </red>В моли́твах та́йно бдя́щи/ и наслади́вшися писа́ньми Богодухнове́нными, Иулиани́е сла́вная,/ на ра́мо взе́мши крест Госпо́день/ и сему́ после́дующи воздержа́нием,/ всю лесть зми́я низложи́ла еси́, зову́щи Христу́:/ Женише́ Небе́сный,/ Ты бу́ди ми утвержде́ние.</p>
<p>Я́ко на ка́мени тве́рде целому́дрия/ утверди́вшися, Иулиани́е сла́вная,/ уби́йцу врага́ посрами́ла еси́/ и вене́ц побе́дный досто́йно прия́ла еси́.</p>
<p>
<red>Сла́ва, глас 8:</red>
</p>
<p>Всяк язы́к да подви́жится/ к похвале́нию благове́рныя княги́ни Иулиани́и,/ весь род и во́зраст всяк, ю́ноши и де́вы,/ Христо́ву му́ченицу похвала́ми венча́ем./ Зако́нно бо му́жествовавши/ и сла́бость же́нскую отве́ргши,/ страда́льческими боле́зньми неи́стоваго врага́ низложи́./ Небе́сным же и Боже́ственным венце́м украси́вшися,/ мо́лится Христу́ Бо́гу/ дарова́ти нам ве́лию ми́лость.</p>
<p>
<red>И ны́не, Богоро́дичен:</red>
</p>
<p>Арха́нгела Гаврии́ла глас восприи́мше, рцем:/ ра́дуйся, Ма́ти Бо́жия,/ я́же Жизнода́вца Христа́ ми́ру ро́ждшая.</p>
<p>
<red>Таже славосло́вие вели́кое, тропа́рь и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я, на 8. Проки́мен, глас 4:</red> Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га, Го́спода от исто́чник Изра́илевых.
<red>Апо́стол к Кори́нфяном, зача́ло 181. Ева́нгелие от Ма́рка, зача́ло 21. Прича́стен</red>
: В па́мять ве́чную:</p>
<p>
<red>Моли́тва</red>
</p>
<p>О блаже́нная госпоже́, пресла́вная Христо́ва му́ченице, Небе́сных А́нгелов сожи́тельнице, благове́рная княги́не Иулиани́е, до́бре за чистоту́ подвиза́вшаяся, ея́ же ра́ди и Боже́ственными дарами обогати́вшаяся, во вре́менней жи́зни лю́те от злоко́зненнаго врага́ пострада́вшая, утеше́ние же неконча́емое от Христа́ Бо́га получи́вшая, благи́ми де́лы и кро́тостию украси́вшаяся и кро́тких зе́млю насле́довавшая, благоче́стно в зако́не пожи́вшая и вельми́ ны́не чудесы́ просия́вшая! Ты, я́же чистоты́ ра́ди твоея́ серде́чныя, прия́ла в тя Свет Свята́го ду́ха и была́ еси́ всех благи́х дел сокро́вище на земли́ и, сего́ ра́ди благи́й коне́ц му́ченичества улучи́вши, неизрече́ннаго све́та сподо́блена еси́ в ве́чных кро́вех Небе́снаго селе́ния. Ты, я́же со святы́ми собо́ры водворя́ешися и с му́ченик ли́ки весели́шися, помяни́ и нас, доброде́тельное твое́ житие́ и страда́ния твоя́ му́ченическая похваля́ющих и с духо́вною ра́достию почита́ющих твою́ па́мять. При́зри на ны, волна́ми жите́йскими обурева́емыя, да твои́ми моли́твами, до́бре пожи́вше, диа́вольских избежи́м сете́й и с тобо́ю ве́чных благ сподо́блены бу́дем. О всеблаже́нная страстоте́рпице, всех Влады́це и Бо́гу бла́гая и ве́рная рабо́ яви́вшаяся! Днесь, со́браннии в хра́ме твое́м, к моще́м твои́м припа́дающе, умиле́нно вопие́м и мо́лим тя: моли́ с на́ми и о нас умоля́емаго от своего́ благоутро́бия Бо́га, да ми́лостивно услы́шит нас, прося́щих его́ благосты́ню, и пода́ст нам вся, я́же ко спасе́нию и житию́ ну́жная проше́ния, и всем, на вся́ком ме́сте, во вся́кой ско́рби и обстоя́нии тре́бующим его́ Человеколю́бия и по́мощи, вели́кую Свою́ ми́лость. Да благода́тию Бо́жиею и твои́м те́плым хода́тайством здра́ви всегда́ душе́ю и те́лом пребыва́юще, сла́вим ди́внаго во святы́х Свои́х Бо́га Изра́илева, не удаля́ющаго по́мощи свое́й от нас всегда́, ны́не, и при́сно, и во ве́ки веков, ами́нь.</p>
</section>
