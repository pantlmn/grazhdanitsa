<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>После́дование часов, пева́емых в на́вечерии Рождества́ Христо́ва</p>
</title>
<p>
<red>Подоба́ет ве́дати, о часех в на́вечерии Рождества́ Христо́ва.</red>
</p>
<p>
<red>А́ще случи́тся Рождество́ Христо́во в неде́лю или́ в понеде́льник, часы поем пре́жде в пяток. а́ще ли Рождество́ Христо́во во вторник, в среду, в четверток, в пяток и в суббо́ту, часы поем в на́вечерии.</red>
</p>
<p>
<red>В нача́ле втораго часа́ зна́менует в кампа́н. И собра́вшимся во храм облачится иере́й в фелонь, диакон же в стихарь. И поставля́ет параекклисиа́рх анало́гий укра́шен пря́мо ца́рских врат и вжига́ет свещу́ на све́щнице. Иере́й же исхо́дит со Ева́нгелием во храм или́ в трапе́зу ца́рскими враты́, предходя́щу ему́ диакону с кади́лом. И полага́ет иере́й свято́е Ева́нгелие на аналогии и, став пред аналогом, твори́т нача́ло по обы́чаю. И по нача́ле чтец:</red> Сла́ва Тебе́, Бо́же наш, сла́ва Тебе́.
<red>И</red>
Царю́ Небе́сный:
<red>и проча́я. И по возгла́се кади́т свяще́нник свято́е Ева́нгелие на аналогии о́крест и прочия ико́ны, и храм весь, и настоя́теля, и бра́тию. Чтец же чтет:</red></p>
<p>
<red>Псалом 5:</red></p>
<p>Глаго́лы моя́ внуши́, Го́споди,/ разуме́й зва́ние мое́./ Вонми́ гла́су моле́ния моего́,/ Царю́ мой и Бо́же мой,/ я́ко к Тебе́ помолю́ся, Го́споди./ Зау́тра услы́щи глас мой./ Зау́тра предста́ну Ти, и узри́ши мя./ Я́ко Бог, не хотя́й беззако́ния, Ты еси́,/ не присели́тся к Тебе́ лука́внуяй,/ ниже́ пребу́дут беззако́нницы пред очи́ма Твои́ма./ Возненави́дел еси́ вся, де́лающия беззако́ние./ Погуби́ши вся, глаго́лющия лжу,/ му́жа крове́й и льсти́ва гнуша́ется Госпо́дь./ Аз же мно́жеством ми́лости Твоей вни́ду в дом Твой,/ поклоню́ся ко хра́му свято́му Твоему́ в стра́се Твое́м./ Го́споди, наста́ви мя пра́вдою Твое́ю,/ враг мои́х ра́ди испра́ви пред Тобо́ю путь мой./ Я́ко несть во усте́х их и́стины,/ се́рдце их су́етно,/ гроб отве́рст горта́нь их,/ язы́ки свои́ми льща́ху./ Суди́ им, Бо́же, да отпаду́т от мы́слей свои́х,/ по мно́жеству нече́стия их изри́ни я,/ я́ко преогорчи́ша Тя, Го́споди./ И да возвеселя́тся вси, упова́ющии на Тя,/ во век возра́дуются, и всели́шися в них./ И похваля́тся о Тебе́ лю́бящии и́мя Твое́./ Я́ко Ты благослови́ши пра́ведника, Го́споди,/ я́ко ору́жием благоволе́ния венча́л еси́ нас.</p>
<p>
<red>Псалом 44:</red></p>
<p>Отры́гну се́рдце мое́ сло́во бла́го,/ глаго́лю аз дела́ моя́ Царе́ви,/ язы́к мой — трость кни́жника скоропи́сца./ Красе́н добро́тою па́че сыно́в челове́ческих,/ излия́ся благода́ть во устна́х Твои́х,/ сего́ ра́ди благослови́ Тя Бог во век./ Препоя́ши меч Твой по бедре́ Твоей, Си́льне./ Красото́ю Твое́ю и добро́тою Твое́ю/ и наляцы́, и успева́й, и ца́рствуй/ и́стины ра́ди, и кро́тости, и пра́вды,/ и наста́вит Тя ди́вно десни́ца Твоя́./ Стре́лы Твоя́ изощре́ны, Си́льне,/ лю́дие под Тобо́ю паду́т в се́рдцы враг царе́вых./ Престо́л Твой, Бо́же, в век ве́ка:/ жезл пра́вости, жезл Ца́рствия Твоего́./ Возлюби́л еси́ пра́вду и возненави́дел еси́ беззако́ние:/ сего́ ра́ди пома́за Тя, Бо́же, Бог Твой еле́ем ра́дости па́че прича́стник Твои́х./ Сми́рна, и ста́кти, и касси́я от риз Твои́х, от тя́жестей слоно́вых,/ из ни́хже возвесели́ша Тя./ Дще́ри царе́й в че́сти Твое́й./ Предста́ Цари́ца одесну́ю Тебе́,/ в ри́зах позлаще́нных оде́яна, преиспещре́на./ Слы́ши, Дщи, и виждь, и приклони́ у́хо Твое́,/ и забу́ди лю́ди Твоя́ и дом отца́ Твоего́,/ и возжела́ет Царь добро́ты Твоей:/ зане́ Той есть Госпо́дь Твой, и поклони́шася ему́./ И дщи Ти́рова с да́ры,/ лицу Твоему́ помо́лятся бога́тии лю́дстии./ Вся сла́ва Дще́ре Царе́вы внутрь,/ ря́сны златы́ми оде́яна и преиспещре́на./ Приведу́тся Царю́ де́вы в след Ей./ И́скренния Ея́ приведу́тся Тебе́,/ приведу́тся в весе́лии и ра́довании, введу́т ся в храм Царе́в./ Вме́сто оте́ц Твои́х бы́ша сы́нове Твои́,/ поста́виши я кни́зи по всей земли́./ Помяну́ и́мя Твое́ во вся́ком ро́де и ро́де./ Сего́ ра́ди лю́дие испове́дятся Тебе́ в век и во век ве́ка.</p>
<p>
<red>Псало́м 45:</red>
</p>
<p>Бог нам прибе́жище и си́ла,/ Помо́щник в ско́рбех, обре́тших ны зело́./ Сего́ ра́ди не убои́мся, внегда́ смуща́ется земля́/ и прелага́ются го́ры в сердца́ морска́я./ Возшуме́ша и смято́шася во́ды их,/ смято́шася го́ры кре́постию его́./ Ре́чная устремле́ния веселя́т град Бо́жий:/ освяти́л есть селе́ние Свое́ Вы́шний./ Бог посреде́ его́, и не подви́жится,/ поможе́т ему́ Бог у́тро зау́тра./ Смято́шася язы́цы,/ уклони́шася ца́рствия,/ даде́ глас Свой Вы́шний, подви́жеся земля́./ Госпо́дь сил с на́ми, Засту́пник наш Бог Иа́ковль./ Прииди́те и ви́дите дела́ Бо́жия,/ я́же положи́ чудеса́ на земли́./ Отъе́мля бра́ни до коне́ц земли́,/ лук сокруши́т, и сло́мит ору́жие, и щиты́ сожже́т огне́м./ Упраздни́теся и разуме́йте, я́ко Аз есмь Бог:/ вознесу́ся во языцех, вознесу́ся на земли́./ Госпо́дь Сил с на́ми,/ Засту́пник наш Бог Иа́ковль.</p>
<p>
<red>Сла́ва, и ны́не, </red>аллилу́ия,
<red>три́жды.</red>
Го́споди поми́луй,
<red>три́жды.</red></p>
<p>
<red>Сла́ва, тропа́рь предпра́зднства, глас 4:</red>
</p>
<p>Написова́шеся иногда́ со ста́рцем Ио́сифом,/ я́ко от се́мене Дави́дова, в Вифлее́ме Мариа́м,/ чревонося́щи безсе́менное Рожде́ние./ Наста́ же вре́мя Рождества́,/ и ме́сто ни еди́ноже бе обита́лищу,/ но, я́коже кра́сная пала́та, верте́п Цари́це показа́шеся./ Христо́с ражда́ется пре́жде па́дший воскреси́ти о́браз.</p>
<p>
<red>И ны́не, Богоро́дичен:</red>
</p>
<p>Что Тя нарече́м, о Благода́тная?/ Не́бо, я́ко возсия́ла еси́ Со́лнце Пра́вды./ Рай, я́ко прозя́бла еси́ цвет нетле́ния./ Де́ву, я́ко пребыла́ еси́ нетле́нна./ Чи́стую Ма́терь, я́ко име́ла еси́ на святы́х Твои́х объя́тиях Сы́на, всех Бо́га./ того́ моли́ спасти́ся душа́м на́шим.</p>
<p>
<red>Таже тропари́ сия́ по два́жды пое́м. Творе́ние Софрония, патриа́рха Иерусали́мскаго, глас 8:</red> Вифлее́ме, угото́вися,/ благоукраси́теся, я́сли,/ верте́пе, приими́: И́стина прии́де./ Сень мимотече́, и Бог челове́ком от Де́вы яви́ся,/ вообрази́вся я́коже мы и обожи́в плоть./ Тем Ада́м обновля́ется, со Евою зову́ще:/ на земли́ благово́ление яви́ся спасти́ род наш.</p>
<p>
<red>Вторый лик, то́йже тропа́рь без припева́.</red>
</p>
<p>
<red>Посе́м Стих:</red> Бог от ю́га прии́дет/ и Святы́й из горы́ приосене́нныя ча́щи.</p>
<p>
<red>Глас 3:</red>
</p>
<p>Ны́не проро́ческое прорица́ние испо́лнится гряде́т,/ та́йно глаго́лющее:/ и ты, Вифлее́ме, земле Иу́дова,/ ника́коже нарече́шися ме́нши во влады́ках,/ предуготовля́ющи верте́п:/ из тебе́ бо ми изы́дет Игу́мен язы́ков во пло́ти,/ от Де́вы Отрокови́цы Христо́с Бог,/ и́же упасе́т лю́ди Своя́ новаго Изра́иля;/ дади́м ему́ вси вели́чие.</p>
<p>
<red>Стих:</red> Го́споди, услы́шах слух Твой и убоя́хся;/ Го́споди, разуме́х дела́ Твоя́ и ужасо́хся.</p>
<p>
<red>Па́ки то́йже тропа́рь. та́же Сла́ва, глас 8:</red>
</p>
<p>Сия глаго́лет Ио́сиф к Де́ве:/ Мари́е, что де́ло сие́, е́же в Тебе́ зрю?/ Недоуме́ю, и удивля́юся, и умо́м ужаса́юся;/ о́тай
<a type="note" xlink:href="#note27">27</a>
у́бо от мене́ бу́ди вско́ре./ Мари́е, что де́ло сие́, е́же в Тебе́ ви́жу?/ За честь — срамоту́, за весе́лие — скорбь,/ вме́сто е́же хвали́тися, укори́зну ми принесла́ еси́./ Ктому́ не терплю́ уже́ поноше́ний челове́ческих,/ и́бо от иере́й из Це́ркве Госпо́дни я́ко непоро́чную Тя прия́х,/ и что ви́димое?</p>
<p>
<red>И ны́не, па́ки то́йже.</red>
</p>
<p>
<red>Посе́м проки́мен, глас 4:</red> Госпо́дь рече́ ко Мне:/ Сын Мой еси́ Ты, Аз днесь роди́х Тя.
<red>Стих:</red>
Проси́ от Мене́, и дам Ти язы́ки достоя́ние Твое́, и одержа́ние Твое́ концы́ земли́.
<red>Та́же паремия́.</red></p>
<p>Проро́чества Михе́ина чте́ние
<red>(глава 5):</red></p>
<p>Та́ко глаго́лет Госпо́дь:/ и ты, Вифлее́ме, До́ме Евфра́фов,/ еда́ мал еси́ е́же бы́ти в ты́сящах Иу́довых./ Из тебе́ бо Мне изы́дет Старе́йшина,/ е́же бы́ти в кня́зя во Изра́или,/ и исхо́ди его́ из нача́ла от дней ве́ка./ Сего́ ра́ди даст я,/ до вре́мене ражда́ющия роди́т,/ и про́чии от бра́тий его́ обратя́тся к сыно́м Изра́илевым./ И ста́нет, и у́зрит,/ и упасе́т ста́до Свое́ кре́постию Госпо́дь./ И в сла́ве и́мени Го́спода Бо́га Своего́ пребу́дут,/ зане́ ны́не возвели́чится да́же до коне́ц земли́.</p>
<p>Ко Евре́ем посла́ния свята́го апо́стола Па́вла чте́ние
<red>(зача́ло 303):</red></p>
<p>Многоча́стне и многообра́зне дре́вле Бог, глаго́лавый отце́м во проро́цех./ В после́док дний сих глаго́ла нам в Сы́не,/ его́же положи́ насле́дника всем,/ И́мже и ве́ки сотвори́./ И́же Сый сия́ние сла́вы и о́браз  ипоста́си его́,/ нося́ же вся́ческая глаго́лом си́лы Своея́,/ Собо́ю очище́ние сотвори́в грехо́в на́ших,/ се́де одесну́ю Престо́ла вели́чествия на высо́ких./ Толи́ко лу́чший быв А́нгел,/ ели́ко пресла́внее па́че их насле́дствова и́мя./ Кому бо рече́ когда́ от А́нгел:/ Сын Мой еси́ Ты,/ Аз днесь роди́х Тя;/ и па́ки: Аз бу́ду ему́ во Отца́,/ и Той бу́дет Мне в Сы́на./ Егда́ же па́ки вво́дит Перворо́днаго во вселе́нную, глаго́лет:/ и да покло́нятся ему́ вси А́нгели Бо́жии./ И ко А́нгелом у́бо глаго́лет:/ творя́й А́нгелы Своя́ ду́хи/ и слуги́ Своя́ огнь паля́щ./ К Сы́ну же:/ престо́л Твой, Бо́же, в век ве́ка,/ жезл пра́вости, жезл Ца́рствия Твоего́./ Возлюби́л еси́ пра́вду и возненави́дел еси́ беззако́ние,/ сего́ ра́ди пома́за Тя, Бо́же,/ Бог Твой еле́ем ра́дости/ па́че прича́стник Твои́х./ И па́ки:/ в нача́ле Ты, Го́споди, зе́млю основа́л еси́,/ и дела́ ру́ку Твое́ю суть небеса́./ Та поги́бнут, Ты же пребы́ваеши,/ и вся, я́коже ри́за, обетша́ют,/ и, я́ко оде́жду, свие́ши их, и изменя́тся;/ Ты же то́йжде еси́, и ле́та Твоя́ не оскуде́ют.</p>
<p>
<red>Диакон:</red>Прему́дрость, про́сти, услы́шим свята́го Ева́нгелия.</p>
<p>
<red>Иере́й: </red>От Матфе́я свята́го Ева́нгелия чте́ние
<red>(зача́ло 2):</red></p>
<p>Иису́с Христо́во Рождество́ си́це бе:/ обруче́нней у́бо бы́вши Ма́тери Его́ Мари́и Ио́сифови,/ пре́жде да́же не сни́тися и́ма,/ обре́теся иму́щи во чре́ве от ду́ха Свя́та./ Ио́сиф же, муж Ея́, пра́веден сый/ и, не хотя́ ея́ обличи́ти,/ восхоте́ тай пусти́ти Ю./ Сия́ же ему́ помы́слившу,/ се А́нгел Госпо́день во сне яви́ся ему́, глаго́ля:/ Ио́сифе, сы́не Дави́дов,/ не убо́йся прия́ти Мариа́м, жены́ твоея́:/ ро́ждшее бо ся в Ней от ду́ха есть Свя́та./ Роди́т же Сы́на,/ и нарече́ши и́мя ему́ Иису́с./ Той бо спасе́т лю́ди Своя́ от грех их./ Сие́ же все бысть, да сбу́дется рече́нное от Го́спода проро́ком, глаго́лющим:/ Се́ Де́ва во чре́ве прии́мет и роди́т Сы́на,/ и нареку́т и́мя ему́ Емману́ил,/ е́же есть сказа́емо, с на́ми Бог./ Воста́в же Ио́сиф от сна,/ сотвори́, я́коже повеле́ ему́ А́нгел Госпо́день,/ и прия́т жену́ свою́./ И не зна́яше Ея, до́ндеже роди́ Сы́на Своего́ пе́рвенца,/ и нарече́ и́мя ему́ Иису́с.</p>
<p>
<red>Посе́м тропа́рь:</red>
</p>
<p>Стопы́ моя́ напра́ви по словеси́ Твоему́/ и да не облада́ет мно́ю вся́кое беззако́ние./ Изба́ви мя от клеветы́ челове́ческия, и сохра́ню за́поведи Твоя́./ Лице́ Твое́ просвети́ на раба́ Твоего́/ и научи́ мя опра́вданием Твои́м.</p>
<p>Да испо́лнятся уста́ моя́ хвале́ния Твоего́, Го́споди,/ я́ко да воспою́ сла́ву твою́, весь день великоле́пие Твое́.</p>
<p>
<red>Таже Трисвято́е и по</red> О́тче наш:</p>
<p>
<red>Конда́к, глас 3:</red>
</p>
<p>Де́ва днесь Преве́чное Сло́во/ в верте́пе гряде́т роди́ти неизрече́нно:/ лику́й, вселе́нная, услы́шавши,/ просла́ви со А́нгелы и па́стырьми/ хотя́щаго яви́тися Отроча́ мла́до, Преве́чнаго Бо́га.</p>
<p>Го́споди, поми́луй,
<red>40. И моли́тва:</red></p>
<p>И́же на вся́кое вре́мя и на вся́кий час,/ на Небеси́ и на земли́, покланя́емый и сла́вимый, Христе́ Бо́же,/ Долготерпели́ве, Многоми́лостиве, Многоблагоутро́бне,/ и́же пра́ведныя любя́й и гре́шныя ми́луяй,/ и́же вся зовы́й ко спасе́нию обеща́ния ра́ди бу́дущих благ./ Сам, Го́споди, приими́ и на́ша в час сей моли́твы/ и испра́ви живо́т наш к за́поведем Твои́м,/ ду́ши на́ша освяти́, телеса́ очи́сти,/ помышле́ния испра́ви, мы́сли очи́сти/ и изба́ви нас от вся́кия ско́рби, зол и боле́зней,/ огради́ нас святы́ми Твои́ми А́нгелы,/ да ополче́нием их соблюда́еми и наставля́еми, дости́гнем в соедине́ние ве́ры/ и в ра́зум непристу́пныя Твоея́ сла́вы,/ я́ко благослове́н еси́ во ве́ки веков, ами́нь.</p>
<p>Го́споди, поми́луй,
<red>три́жды.</red></p>
<p>Сла́ва Отцу́, и Сы́ну, и Свято́му Ду́ху и ны́не, и при́сно, и во ве́ки веков, ами́нь.</p>
<p>Честне́йшую Херуви́м и сла́внейшую без сравне́ния Серафи́м,/ без истле́ния Бо́га Сло́ва ро́ждшую,/ су́щую Богоро́дицу, Тя велича́ем. И́менем Госпо́дним благослови́, о́тче.</p>
<p>
<red>Свяще́нник возглаша́ет:</red>
</p>
<p>Боже, уще́дри ны и благослови́ ны,/ просвети́ лице́ Твое́ на ны и поми́луй ны.</p>
<p>
<red>Та́же моли́тву сию:</red>
</p>
<p>Христе́, Све́те и́стинный,/ просвеща́яй и освяща́яй вся́каго челове́ка, гряду́щаго в мир,/ да зна́менается на нас свет лица́ Твоего́,/ да в нем у́зрим Свет непристу́пный,/ и испра́ви стопы́ на́ша к де́ланию за́поведей Твои́х/ моли́твами Пречи́стыя Твоея́ Ма́тере/ и всех Твои́х святы́х, ами́нь.</p>
<p>
<red>Час третий</red>
</p>
<p>Прииди́те, поклони́мся:
<red>три́жды.</red></p>
<p>
<red>Таже псало́м 66:</red>
</p>
<p>Бо́же, уще́дри ны, и благослови́ ны,/ и просвети́ лице́ Твое́ на ны, и поми́луй ны:/ позна́ти на земли́ путь Твой,/ во всех язы́цех спасе́ние Твое́./ Да испове́дятся Тебе́ лю́дие, Бо́же,/ да испове́дятся Тебе́ лю́дие вси./ Да возвесели́тся и да возра́дуются язы́цы,/ я́ко суди́ши лю́дем правото́ю и язы́ки на земли́ наста́виши./ Да испове́дятся Тебе́ лю́дие, Бо́же,/ да испове́дятся Тебе́ лю́дие вси./ Земли́ даде́ плод свой./ Благослови́ ны, Бо́же, Бо́же наш./ Благослови́ ны, Бо́же,/ и да убоя́тся его́ вси концы́ земли́.</p>
<p>
<red>Псало́м 86:</red>
</p>
<p>Основа́ния его́ на гора́х святы́х,/ люби́т Госпо́дь врата́ Сио́ня па́че всех селе́ний Иа́ковлих./ Пресла́вная глаго́лашася о тебе́, гра́де Бо́жий./ Помяну́ Раа́в и Вавило́на ве́дущим Мя;/ и се инопле́менницы, и Тир,/ и лю́дие Ефио́пстии, си́и бы́ша та́мо./ Ма́ти Сио́н рече́т:/ Челове́к и Челове́к роди́ся в нем,/ и Той основа́ и́ Вы́шний./ Госпо́дь пове́сть в писа́нии люде́й/ и князе́й сих, бы́вших в нем./ Я́ко веселя́щихся всех жили́ще в Тебе́.</p>
<p>
<red>Псало́м 50:</red>
</p>
<p>Поми́луй мя, Бо́же, по вели́цей ми́лости Твое́й/ и по мно́жеству щедро́т Твои́х, очи́сти беззако́ние мое́./ Наипа́че омый мя от беззако́ния моего́/ и от греха́ моего́ очи́сти мя./ Я́ко беззако́ние мое́ аз знаю/ и грех мой предо мно́ю есть вы́ну./ Тебе́ еди́ному согреши́х/ и лука́вое пред Тобо́ю сотвори́х./ Я́ко да оправди́шися во словесе́х Твои́х/ и победи́ши внегда́ суди́ти Ти./ Се бо в беззако́ниих зача́т есмь,/ и во гресе́х роди́ мя ма́ти моя́./ Се бо и́стину возлюби́л еси́,/ безве́стная и тайная прему́дрости Твоея́ яви́л ми еси́./ Окропи́ши мя иссо́пом, и очи́щуся;/ омы́еши мя, и па́че сне́га убелюся./ Слу́ху моему́ даси ра́дость и весе́лие,/ возра́дуются ко́сти смире́нныя./ Отврати́ лице́ Твое́ от грех мои́х/ и вся беззако́ния моя́ очи́сти./ Се́рдце чи́сто сози́жди во мне, Бо́же,/ и Дух прав обнови́ во утро́бе мое́й./ Не отве́ржи мене́ от лица́ Твоего́/ и Ду́ха Твоего́ Свята́го не отыми́ от мене́./ Возда́ждь ми ра́дость спасе́ния Твоего́/ и Ду́хом Влады́чним утверди́ мя./ Научу беззако́нныя путе́м Твои́м,/ и нечести́вии к Тебе́ обратя́тся./ Изба́ви мя от крове́й, Бо́же, Бо́же спасе́ния моего́,/ возра́дуется язы́к мой пра́вде Твое́й./ Го́споди, устне́ мой отве́рзеши,/ и уста́ моя́ возвестя́т хвалу́ твою́./ Я́ко а́ще бы восхоте́л еси́ же́ртвы, дал бых у́бо:/ всесожже́ния не благоволи́ши./ Же́ртва Бо́гу — дух сокруше́н,/ се́рдце сокруше́нно и смире́нно Бог не уничижи́т./ Ублажи́, Го́споди, блговоле́нием Твои́м Сио́на,/ и да сози́ждутся сте́ны Иерусали́мския./ Тогда́ благоволи́ши же́ртву пра́вды, возноше́ние и всесожега́емая,/ тогда́ возло́жат на олта́рь Твой тельцы.</p>
<p>
<red>Сла́ва, и ны́не, </red>Аллилу́ия,
<red>три́жды.</red>
Го́споди, поми́луй,
<red>три́жды.</red></p>
<p>
<red>Сла́ва, тропа́рь, глас 4:</red>
</p>
<p>Написова́шеся иногда́ со ста́рцем Ио́сифом,/ я́ко от се́мене Дави́дова, в Вифлее́ме Мариа́м,/ чревонося́щи безсе́менное Рожде́ние./ Наста́ же вре́мя Рождества́,/ и ме́сто ни еди́ноже бе обита́лищу,/ но, я́коже кра́сная пала́та, верте́п Цари́це показа́шеся./ Христо́с ражда́ется пре́жде па́дший воскреси́ти о́браз.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p>
<red>Та́же тропари́ сия́ по два́жды пое́м. Глас 6:</red>
</p>
<p>Сей Бог наш,/ не вмени́тся ин к Нему́,/ роди́выйся от Де́вы, и с челове́ки поживе́;/ во я́слех убо́гих/ Сын Единоро́дный лежа́щь ви́дится челове́к/ и пелена́ми повива́ется, и́же сла́вы Госпо́дь./ И волхво́м звезда́ возвеща́ет в его́ поклоне́ние./ И мы пои́м:/ Тро́ице Свята́я, спаси́ ду́ши на́ша.
<emphasis>
<red>Два́жды.</red></emphasis>
</p>
<p>
<red>Та́же пое́м, глас 8:</red>
</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя ча́щи.</p>
<p>Пре́жде Рождества́ Твоего́,/ тре́петно зря́ще та́инство Твое́, Го́споди,/ разу́мная во́инства дивля́хуся:/ я́коже бо Младе́нец роди́тися благоизво́лил еси́,/ не́бо украси́вый звезда́ми,/ и во я́слех безслове́сных возлежи́ши,/ дла́нию содержа́й всея́ земли́ концы́./ Таковы́м бо смотре́нием уве́дено бысть милосе́рдие Твое́, Христе́,/ ве́лия ми́лость Твоя́, сла́ва Тебе́.</p>
<p>
<red>Стих:</red> Го́споди, услы́шах слух Твой и убоя́хся;/ Го́споди, разуме́х дела́ Твоя́ и ужасо́хся.</p>
<p>
<red>И па́ки пое́м то́йже тропа́рь. Посе́м Сла́ва, глас 3:</red>
</p>
<p>Ио́сифе, рцы нам:/ ка́ко, ю́же от святы́х прия́л еси́,/ Де́ву непра́здну приво́диши в Вифлее́м?/ Аз, рече́, проро́ки испыта́х/ и, весть прие́м от А́нгела, уве́рихся,/ я́ко Бо́га роди́т Мари́я несказа́нно;/ Ему́же на поклоне́ние волсви́ от восто́ков прии́дут,/ с да́ры честны́ми служа́ще./ Воплоти́выйся нас ра́ди, Го́споди,/ сла́ва Тебе́.</p>
<p>
<red>И ны́не, па́ки то́йже тропа́рь.</red>
</p>
<p>
<red>Проки́мен, глас 4:</red> Отроча́ роди́ся нам,/ Сын, и даде́ся нам.
<red>Стих:</red>
Его́же нача́льство бысть на ра́ме его́.</p>
<p>Проро́чества Варухова чте́ние
<red>(главы́ 3 и 4):</red></p>
<p>Сей Бог наш,/ и не приложи́тся ин к Нему́./ Изобре́те всяк путь худо́жества,/ и даде́ и́ Иа́кову, о́троку Своему́,/ и Изра́илю, возлю́бленному от него́./ Посе́м же на земли́ яви́ся/ и с челове́ки поживе́./ Сия́ кни́га повеле́ний Бо́жиих,/ и зако́н сый во ве́ки;/ вси, держа́щиися ея, в живо́т вни́дут,/ оста́вившим же ю, у́мрут./ Обрати́ся, Иа́кове, и ими́ся ея́./ Пойди́ к сия́нию пря́мо све́та ея́./ Не даждь иному сла́вы твоея́/ и поле́зных тебе́ язы́ку чужде́му./ Блаже́ни есмы́, Изра́илю,/ я́ко уго́дная Бо́гу нам разу́мна суть.</p>
<p>
<red>Та́же Апо́стол.</red> К Гала́том посла́ния свята́го апо́стола Па́вла чте́ние
<red>(зача́ло 208):</red></p>
<p>Бра́тие,/ пре́жде прише́ствия ве́ры,/ под зако́ном стрего́ми бе́хом,/ затворе́ни в хотя́щую ве́ру откры́тися./ Те́мже зако́н пе́стун нам бысть во Христа́,/ да от ве́ры оправди́мся./ Прише́дшей же ве́ре,/ уже́ не под пе́стуном есмы́./ Вси бо вы сы́нове Бо́жии есте́ ве́рою о Христе́ Иису́се:/ ели́цы бо во Христа́ крести́стеся, во Христа́ облеко́стеся./ Несть иу́дей, ни е́ллин,/ несть раб, ни свобо́дь,/ несть му́жеский пол, ни женский:/ вси бо вы еди́но есте́ о Христе́ Иису́се./ а́ще ли вы Христо́вы:/ у́бо Авраа́мле се́мя есте́/ и по обетова́нию насле́дницы.</p>
<p>
<red>Диакон возглаша́ет: </red>Прему́дрость, про́сти, услы́шим свята́го Ева́нгелия.</p>
<p>
<red>Иере́й:</red> От Луки́ свята́го Ева́нгелия чте́ние
<red>(зача́ло 5):</red></p>
<p>Во днех о́нех/ изы́де повеле́ние от ке́саря А́вгуста написа́ти всю вселе́нную./ Сие́ написа́ние пе́рвое бысть,/ владя́щу Сири́ею Кирини́ю./ И идя́ху вси написа́тися, ко́ждо во свой град./ Взы́де же и Ио́сиф от Галиле́и/ из гра́да Назаре́та во Иуде́ю,/ во град Дави́дов, и́же нарица́ется Вифлее́м,/ зане́ бы́ти ему́ от до́му и оте́чества Дави́дова,/ написа́тися с Мари́ею, обруче́нною ему́ Жено́ю, су́щею непра́здною./ Бысть же, егда́ бы́ша та́мо,/ испо́лнишася дни́е роди́ти Ей./ И роди́ Сы́на Своего́ пе́рвенца,/ и пови́т его́,/ и положи́ его́ в я́слех,/ зане́ не бе им ме́ста во оби́тели./ И па́стырие бе́ху в то́йже стране́,/ бдя́ще и стрегу́ще стра́жу нощну́ю о ста́де свое́м./ И се А́нгел Госпо́день ста в них,/ и сла́ва Госпо́дня осия́ их,/ и убоя́шася стра́хом ве́лиим./ И рече́ им А́нгел:/ не бо́йтеся, се бо благовеству́ю вам ра́дость ве́лию,/ я́же бу́дет всем лю́дем,/ я́ко роди́ся вам днесь Спас,/ и́же есть Христо́с Госпо́дь, во гра́де Дави́дове./ И се вам зна́мение:/ обря́щете Младе́нца пови́та, лежа́ща в я́слех./ И внеза́пу бысть со А́нгелом мно́жество во́и Небе́сных,/ хва́лящих Бо́га и глаго́лющих:/ сла́ва в Вы́шних Бо́гу, и на земли́ мир, в челове́цех благоволе́ние./ И бысть, я́ко отыдо́ша от них на Не́бо А́нгели,/ и челове́цы па́стырие ре́ша друг ко дру́гу:/ пре́йдем до Вифлее́ма/ и ви́дим глаго́л сей бы́вший,/ его́же Госпо́дь сказа́ нам./ И приидо́ша, поспе́шшеся,/ и обрето́ша Мариа́м же и Ио́сифа/ и Младе́нца, лежа́ща во я́слех./ Ви́девше же, сказа́ша о глаго́ле, глаго́ланном им о Отроча́ти Сем./ И вси слы́шавшии диви́шася о глаго́ланных от па́стырей к ним./ Мариа́м же соблю́дшие вся глаго́лы сия́,/ слага́ющи в се́рдцы Свое́м. И возврати́шася па́стырие, сла́вяще и хва́ляще Бо́га/ о всех я́же слы́шаша и ви́деша,/ я́коже глаго́лано бысть к ним.</p>
<p>
<red>Та́же:</red> Госпо́дь Бог благослове́н,/ благослове́н Госпо́дь день дне,/ поспеши́т нам Бог спасе́ний на́ших,/ Бог наш, Бог спа́сати.</p>
<p>
<red>Посе́м Трисвято́е, и по</red>О́тче наш:</p>
<p>Конда́к, глас 3:</p>
<p>Де́ва днесь Преве́чное Сло́во/ в верте́пе гряде́т роди́ти неизрече́нно:/ лику́й, вселе́нная, услы́шавши,/ просла́ви со А́нгелы и па́стырьми/ хотя́щаго яви́тися Отроча́ мла́до, Преве́чнаго Бо́га.</p>
<p>Го́споди, поми́луй,
<red>40, и моли́тва:</red></p>
<p>И́же на вся́кое вре́мя: Го́споди, поми́луй,
<red>трижды.</red>
Сла́ва, и ны́не: Честне́йшую Херуви́м: И́менем Госпо́дним благослови́, о́тче.
<red>Иере́й:</red>
Моли́твами святы́х оте́ц на́ших:</p>
<p>
<red>Посе́м моли́тва:</red>
</p>
<p>Влады́ко Бо́же, о́тче Вседержи́телю,/ Го́споди, Сы́не Единоро́дный, Иису́се Христе́, и Святы́й Ду́ше,/ еди́но Божество́, еди́на си́ла,/ поми́луй мя, гре́шнаго,/ и, и́миже ве́си судьба́ми, спаси́ мя, недосто́йнаго раба́ Твоего́,/ я́ко благослове́н еси́ во ве́ки веков, ами́нь.</p>
<p>
<red>На тре́тием и шестом часе́х кади́т диа́кон Ева́нгелие и ико́ны, и настоя́теля, и ли́ки то́кмо.</red>
</p>
<p>
<red>И глаго́лем час шесты́й</red>
</p>
<p>Прииди́те, поклони́мся:
<red>три́жды.</red></p>
<p>
<red>И псало́м 71:</red>
</p>
<p>Бо́же, суд Твой царе́ви даждь/ и пра́вду твою́ сы́ну царе́ву:/ суди́ти лю́дем Твои́м в пра́вде и ни́щим Твои́м в суде́./ Да восприи́мут горы́ ми́р лю́дем и хо́лми пра́вду./ Су́дит ни́щим людски́м,/ и спасе́т сы́ны убо́гих, и смири́т клеветника́./ И пребу́дет с со́лнцем/ и пре́жде луны́ ро́да родо́в./ Сни́дет, я́ко дождь на руно́,/ и, я́ко ка́пля, ка́плющая на зе́млю./ Возсия́ет во днех его́ пра́вда и мно́жество ми́ра,/ до́ндеже оты́мется луна́./ И облада́ет от мо́ря до мо́ря/ и от рек до коне́ц вселе́нныя./ Пред ним припаду́т ефио́пляне,/ и врази́ его́ персть поли́жут./ Ца́рие Фарси́йстии и о́строви да́ры принесу́т./ Ца́рие Ара́встии и Сава́ да́ры приведу́т./ И покло́нятся ему́ вси ца́рие зе́мстии,/ вси язы́цы порабо́тают ему́./ Я́ко изба́ви ни́ща от си́льна/ и убо́га, ему́же не бе помо́щника./ Пощади́т ни́ща и убо́га/ и ду́ши убо́гих спасе́т./ От ли́хвы и от непра́вды изба́вит ду́ши их,/ и честно́ и́мя его́ пред ни́ми./ И жив бу́дет, и да́стся ему́ от зла́та арави́йска,/ и помо́лятся о Нем вы́ну:/ весь день благословя́т его́./ Бу́дет утвержде́ние на земли́ на версе́х гор,/ превознесе́тся па́че лива́на плод его́./ И процвету́т от гра́да, я́ко трава́ земна́я./ Бу́дет и́мя его́ благослове́нно во ве́ки,/ пре́жде со́лнца пребыва́ет и́мя его́,/ и благословя́тся в Нем вся коле́на земна́я,/ вси язы́цы ублажа́т его́./ Благослове́н Госпо́дь, Бог Изра́илев,/ творя́й чудеса́ еди́н./ И благослове́но и́мя сла́вы его́ во век и в век ве́ка;/ и испо́лнится сла́вы его́ вся земля́:/ бу́ди, бу́ди.</p>
<p>
<red>Псало́м 131:</red>
</p>
<p>Помяни́, Го́споди, Дави́да и всю кро́тость его́./ Я́ко кля́тся Го́сподеви,/ обеща́ся Бо́гу Иа́ковлю:/ а́ще вни́ду в селе́ние до́му моего́/ или́ взы́ду на одр посте́ли моея́,/ а́ще дам сон очи́ма мои́ма,/ и ве́ждом а мои́ма дрема́ние,/ и поко́й скраниа́ма мои́ма,/ до́ндеже обря́щу ме́сто Го́сподеви,/ селе́ние Бо́гу Иа́ковлю./ Се́ слы́шахом я во Евфра́фе,/ обрето́хом я в поля́х дубра́вы./ Вни́дем в селе́ния его́,/ поклони́мся на место, иде́же стоя́сте но́зе его́./ Воскресни́, Го́споди, в поко́й Твой,/ Ты и киво́т святы́ни Твоея́./ Свяще́нницы Твои́ облеку́тся пра́вдою,/ и преподо́бнии Твои́ возра́дуются./ Дави́да ра́ди раба́ Твоего́/ не отврати́ лице́ пома́заннаго Твоего́./ Кля́тся Госпо́дь Дави́ду и́стиною и не отве́ржется ея́:/ от плода чре́ва твоего́ посажду́ на престо́ле твое́м./ А́ще сохраня́т сы́нове твои́ заве́т Мой/ и свиде́ния Моя́ сия́, и́мже научу́ я,/ сы́нове их до ве́ка ся́дут на престо́ле твое́м./ Я́ко избра́ Госпо́дь Сио́на,/ изво́ли и в жили́ще Себе́./ Сей поко́й Мой во век ве́ка,/ зде вселю́ся, я́ко изво́лих и́./ Лови́тву его́ благословля́яй благословлю́,/ ни́щия его́ насы́щу хле́бы./ Свяще́нники его́ облеку́ во спасе́ние,/ и преподо́бнии его́ ра́достию возра́дуются./ Та́мо возращу́ рог Дави́дови,/ угото́вах свети́льник пома́занному Моему́./ Враги́ его́ облеку́ студо́м,/ на не́мже процвете́т святы́ня Моя́.</p>
<p>
<red>Псало́м 90:</red>
</p>
<p>Живы́й в по́мощи Вы́шняго,/ в кро́ве Бо́га Небе́снаго водвори́тся./ Рече́т Го́сподеви:/ засту́пник мой еси́ и прибе́жище мое́,/ Бог мой, и упова́ю на него́./ Я́ко Той изба́вит тя от се́ти ло́вчи и от словесе́ мяте́жна./ Плещма́ Свои́ма осени́т тя,/ и под криле́ Его́ наде́ешися,/ ору́жием обы́дет тя и́стина Его́./ Не у́бои́шися от страха нощна́го,/ от стрелы́, летя́щия во дни,/ от ве́щи, во тьме преходя́щия,/ от сря́ща и бе́са полу́деннаго./ Паде́т от стра́ны твоей ты́сяща/ и тьма одесну́ю тебе́,/ к тебе́ же не прибли́жится./ Оба́че очи́ма твои́ма смо́три́ши/ и воздая́ние гре́шников у́зриши./ Я́ко Ты, Го́споди, упова́ние мое́,/ Вы́шняго положи́л еси́ прибе́жище Твое́./ Не прии́дет к тебе́ зло,/ и ра́на не прибли́жится телеси́ твоему́./ Я́ко А́нгелом Свои́м запове́сть о тебе́/ сохрани́ти тя во всех путе́х твои́х./ На рука́х во́змут тя,/ да не когда́ преткне́ши о ка́мень ногу твою́./ На а́спида и васили́ска насту́пиши/ и попере́ши льва и зми́я./ Я́ко на Мя упова́,/ и изба́влю й; покрыю и́, я́ко позна́ и́мя Мое́./ Воззове́т ко Мне, и услы́шу его́;/ с ним есмь в ско́рби,/ изму́ его́ и просла́влю его́./ Долгото́ю дней испо́лню его́/ и я́влю́ ему́ спасе́ние Мое́.</p>
<p>
<red>Сла́ва, и ны́не, </red>Аллилу́ия,
<red>три́жды.</red>
Го́споди, поми́луй,
<red>три́жды.</red></p>
<p>
<red>Сла́ва, тропа́рь, глас 4:</red>
</p>
<p>Написова́шеся иногда́ со ста́рцем Ио́сифом,/ я́ко от се́мене Дави́дова, в Вифлее́ме Мариа́м,/ чревонося́щи безсе́менное Рожде́ние./ Наста́ же вре́мя Рождества́,/ и ме́сто ни еди́ноже бе обита́лищу,/ но, я́коже кра́сная пала́та, верте́п Цари́це показа́шеся./ Хри́стос ражда́ется пре́жде па́дший воскреси́ти о́браз.</p>
<p>
<red>И ны́не, Богоро́дичен:</red>
</p>
<p>Я́ко не и́мамы дерзнове́ния за премно́гия грехи́ на́ша,/ Ты и́же от Тебе́ Ро́ждшагося моли́, Богоро́дице Де́во,/ мно́го бо мо́жет моле́ние Ма́тернее ко бла́госе́рдию Влады́ки./ Не пре́зри гре́шных мольбы́, Всечи́стая,/ я́ко ми́лостив есть и спасти́ моги́й,/ и́же и страда́ти о нас изво́ливый.</p>
<p>
<red>Та́же тропари́ сия́, глас 1:</red>
</p>
<p>Прииди́те, ве́рнии, возведе́мся Боже́ственне/ и ви́дим схожде́ние Боже́ственное свы́ше,/ в Вифлее́ме к нам явле́нне,/ и, умо́м очи́стившеся, житие́ принесе́м доброде́тели,/ вме́сто ми́ра предуготовля́юще ве́рно рожде́ственныя вхо́ды,/ от душе́вных сокро́вищ зову́ще:/ в Вы́шних сла́ва Бо́гу,/ су́щему в Тро́ице,/ его́же ра́ди в челове́цех благоволе́ние яви́ся,/ Ада́ма избавля́я перворо́дныя кля́твы, я́ко Человеколю́бец.<emphasis> <red>Два́жды.</red></emphasis>
</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя ча́щи.</p>
<p>
<red>Глас 4:</red>
</p>
<p>Слы́ши, Не́бо, и внуши́, земле́,/ да подви́жатся основа́ния,/ да прии́мут тре́пет преиспо́дняя:/ я́ко Бог же и Творе́ц в плотско́е оде́яся зда́ние,/ и и́же держа́вною руко́ю созда́вый тварь,/ утро́бы зри́тся зда́ние./ О, глубина́ бога́тства, и прему́дрости, и ра́зума Бо́жия!/ Я́ко неиспы́таны судьбы́ его́/ и неизсле́довани путие́ его́.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>
<red>И па́ки то́йже.</red>
</p>
<p>
<red>Сла́ва, глас 5:</red>
</p>
<p>Прииди́те, христоно́снии лю́дие, да ви́дим чу́до,/ вся́кий ра́зум ужаса́ющее и обдержа́щее,/ и, благоче́стно воспева́юще, ве́рнии, поклони́мся./ Днесь к Вифлее́му непра́здна су́щи Де́ва прихо́дит роди́ти Го́спода,/ ли́цы же А́нгельстии предтеку́т./ И, сия́ ви́дев, вопия́ше Ио́сиф обру́чник:/ что е́же в Тебе́ стра́нное та́инство, Де́во?/ И ка́ко хо́щеши роди́ти, Неискусобра́чная Ю́нице?</p>
<p>
<red>И ны́не, па́ки то́йже.</red>
</p>
<p>
<red>Та́же проки́мен, глас 4:</red> Из чре́ва пре́жде денни́цы роди́х Тя,/ кля́тся Госпо́дь и не расќется.
<red>Стих:</red>
Рече́ Госпо́дь Го́сподеви моему́: седи́ одесну́ю Мене́. И пареми́я.</p>
<p>Проро́чества Иса́иина чте́ние
<red>(главы́ 7 и 8):</red></p>
<p>Приложи́ Госпо́дь глаго́лати ко Аха́зу, глаго́ля:/ проси́ себе́ зна́мения у Го́спода Бо́га твоего́/ во глубину́ или́ в высоту́./ И рече́ Аха́з:/ не и́мам проси́ти, ниже́ искуси́ти Го́спода./ И рече́ Иса́ия:/ услы́шите у́бо, до́ме Дави́дов:/ еда́ мал вам труд дая́ти челове́ком,/ и ка́ко Го́споду труд даете́?/ Сего́ ра́ди даст Госпо́дь Сам вам зна́мение:/ се Де́ва во чре́ве прии́мет и роди́т Сы́на,/ и нареку́т и́мя его́ Емману́ил;/ ма́сло и мед и́мать сне́сти,/ пре́жде не́же уве́дети Ему́ или́ изво́лити лука́вое,/ избере́т благо́е./ Зане́ пре́жде, не́же разуме́ти Отроча́ти благо́е или́ злое,/ отри́нет лука́вая, избере́т благо́е./ И рече́ Госпо́дь ко мне:/ приими́ себе́ сви́ток нов, вели́к/ и напиши́ в нем писало́м челове́ческим,/ е́же ско́ро плене́ние сотвори́ коры́стей, настоя́т бо./ И свиде́тели мне сотвори́ ве́рны челове́ки,/ Ури́ю иере́я и Заха́рию, сы́на Варахи́ина./ И приступи́х ко проро́чице,/ и во чре́ве прия́т и роди́ сы́на./ И рече́ мне Госпо́дь:/ нарцы́ и́мя ему́,/ ско́ро плени́ и напра́сно испрове́рзи./ Зане́ пре́жде, не́же разуме́ти отроча́ти назва́ти отца́ или́ ма́терь,/ прии́мет си́лу дама́скову/ и коры́сти самари́йския пря́мо царю́ ассири́йскому./ С на́ми Бог, разуме́йте, язы́цы, и покаря́йтеся./ Услы́шите да́же до после́дних земли́,/ могу́щий, покаря́йтеся,/ а́ще бо па́ки возмо́жете/ и па́ки побежде́ни бу́дете./ И и́же а́ще сове́т совещава́ете, разори́т Госпо́дь,/ и Сло́во, е́же а́ще возглаго́лете, не пребу́дет в вас,/ я́ко с на́ми Бог.</p>
<p>Ко Евре́ем посла́ния свята́го апо́стола Па́вла чте́ние
<red>(зача́ло 304):</red></p>
<p>В нача́ле Ты, Го́споди, зе́млю основа́л еси́,/ и дела́ ру́ку Твое́ю суть Небеса́./ Та поги́бнут, Ты же пребыва́еши,/ и вся, я́коже ри́за, обетша́ют,/ и, я́ко оде́жду, свие́ши их, и изменя́тся,/ Ты же то́йжде еси́, и ле́та Твоя́ не оскуде́ют./ Кому́ же от А́нгел рече́ когда́:/ седи́ одесну́ю Мене́,/ до́ндеже положу́ враги́ Твоя́ подно́жие ног Твои́х./ Не вси ли суть служе́бнии ду́си,/ в служе́ние посыла́еми за хотя́щих насле́довати спасе́ние?/ Сего́ ра́ди подоба́ет нам ли́шше внима́ти слы́шанным,/ да не когда́ отпа́днем./ А́ще бо глаго́ланное А́нгелы сло́во бысть изве́стно/ и вся́ко преступле́ние и ослуша́ние,/ пра́ведное прия́т мздовоздая́ние./ Ка́ко мы убежи́м, о толи́цем неради́вше спасе́нии,/ е́же зача́ло прие́мше, глаго́латися от Го́спода/ слы́шавшими в нас извести́ся?</p>
<p>
<red>Диакон:</red> Прему́дрость, про́сти, услы́шим свята́го Ева́нгелия.</p>
<p>
<red>Иере́й:</red> От Матфе́я свята́го Ева́нгелия чте́ние
<red>(зача́ло 3):</red></p>
<p>Иису́су ро́ждшуся в Вифлее́ме Иуде́йстем/ во дни И́рода царя́,/ се́ волсви́ от восто́к приидо́ша во Иерусали́м, глаго́люще:/ где есть рожде́йся Царь Иуде́йский?/ ви́дехом бо звезду́ его́ на восто́це/ и приидо́хом поклони́тися ему́./ Слы́шав же, И́род царь смути́ся,/ и весь Иерусали́м с ним./ И собра́в вся первосвяще́нники и кни́жники людски́я, вопроша́ше от них:/ где Христо́с ражда́ется?/ Они́ же рекоша ему́:/ в Вифлее́ме Иуде́йстем;/ та́ко бо пи́сано есть проро́ком:/ и ты, Вифлее́ме, земле́ Иу́дова,/ ничи́мже ме́ньши еси́ во влады́ках Иу́довых,/ из тебе́ бо изы́дет Вождь,/ и́же упасе́т лю́ди Моя́ Изра́иля./ Тогда́ И́род тай призва́ волхвы́/ и испы́товаше от них вре́мя я́вльшияся звезды./ И, посла́в их в Вифлее́м, рече́:/ ше́дше, испыта́йте изве́стно о Отроча́ти;/ егда́ же обря́щете, возвести́те ми,/ я́ко да и аз, шед, поклоню́ся ему́./ Они́ же, послу́шавше царя́, идо́ша./ И се́ звезда́,/ ю́же ви́деша на восто́це,/ идя́ше пред ни́ми,/ до́ндеже, прише́дше, ста верху́,/ иде́же бе Отроча́./ Ви́девше же звезду́,/ возра́довашася ра́достию ве́лиею зело́./ И, прише́дше в хра́мину,/ ви́деша Отроча́ с Мари́ею, Ма́терию его́,/ и, па́дше, поклони́шася ему́,/ и, отве́рзше сокро́вища своя́,/ принесо́ша ему́ да́ры, зла́то, и лива́н, и сми́рну./ И, весть прие́мше во сне, не возврати́тися ко И́роду,/ и́ным путе́м отыдо́ша во страну́ свою́.</p>
<p>
<red>Та́же:</red> Ско́ро да предваря́т ны щедро́ты Твоя́, Г осподи,/ я́ко обнища́хом зело́;/ помози́ нам, Бо́же, Спа́се наш,/ сла́вы ра́ди И́мене Твоего́, Го́споди, изба́ви нас/ и очи́сти грехи́ на́ша, И́мене ра́ди Твоего́.</p>
<p>
<red>Та́же Трисвято́е, и по </red>О́тче наш:</p>
<p>
<red>Конда́к, глас 3:</red>
</p>
<p>Де́ва днесь Преве́чное Сло́во/ в верте́пе гряде́т роди́ти неизрече́нно:/ лику́й, вселе́нная, услы́шавши,/ просла́ви со А́нгелы и па́стырьми/ хотя́шаго яви́тися Отроча́ мла́до, Преве́чнаго Бо́га.</p>
<p>Го́споди, поми́луй,
<red>40. И моли́тва:</red></p>
<p>И́же на вся́кое вре́мя: Го́споди, поми́луй,
<red>три́жды:</red>
Сла́ва, и ны́не,
<style name="color-red"/>
Честне́йшую Херуви́м: И́менем Госпо́дним благослови́, о́тче.
<red>Иере́й:</red>
Моли́твами святы́х оте́ц на́ших:</p>
<p>
<red>Посе́м моли́тва Вели́каго Васи́лия:</red>
</p>
<p>Бо́же и Го́споди сил и всея́ тва́ри Соде́телю,/ и́же за милосе́рдие безприкла́дныя ми́лости Твоея́/ Единоро́днаго Сы́на Твоего́, Го́спода на́шего Иису́са Христа́,/ низпосла́вый на спасе́ние ро́да на́шего,/ и честны́м его́ Кресто́м рукописа́ние грех на́ших растерза́вый,/ и победи́вый тем нача́ла и вла́сти тьмы./ Сам, Влады́ко Человеколю́бче,/ приими́ и нас, гре́шных, благода́рственныя́ сия́ и моле́бныя моли́твы/ и изба́ви нас от вся́каго всегуби́тельнаго и мра́чнаго прегреше́ния/ и всех озло́бити нас и́щущих ви́димых и неви́димых враг./ Пригвозди́ стра́ху Твоему́ пло́ти на́ша/ и не уклони́ серде́ц на́ших в словеса́ или́ помышле́ния лука́вствия,/ но любо́вию Твое́ю уя́зви́ ду́ши на́ша,/ да, к Тебе́ всегда́ взира́юще/ и е́же от Тебе́ све́том наставля́еми,/ Тебе́, непристу́пнаго и присносу́щнаго зря́ще Све́та,/ непреста́нное Тебе́ испове́дание и благодаре́ние возсыла́ем,/ Безнача́льному Отцу́ со Единоро́дным Твои́м Сыно́м/ и Всесвяты́м, и Благи́м, и Животворя́щим Твои́м Ду́хом/ ны́не, и при́сно, и во ве́ки веков, ами́нь.</p>
<p>
<red>Та́же час девятый</red>
</p>
<p>Прииди́те, поклони́мся:
<red>три́жды и псало́м 109:</red></p>
<p>Рече́ Госпо́дь Го́сподеви моему́:/ седи́ одесну́ю Мене́,/ до́ндеже положу́ враги́ Твоя́ подно́жие ног Твои́х./ Жезл си́лы по́слет Ти Г оспо́дь от Сио́на,/ и господству́й посреде́ враго́в Твои́х./ С Тобо́ю нача́ло в день си́лы Твое́я,/ во све́тлостех святы́х Твои́х./ Из чре́ва пре́жде Денни́цы роди́х Тя./ Кля́тся Г оспо́дь и не раска́ется,/ Ты Иере́й во век, по чи́ну Мелхиседе́кову./ Госпо́дь одесну́ю Тебе́ сокруши́л есть в день гне́ва Своего́ цари́./ Су́дит во язы́цех, испо́лнит паде́ния,/ сокруши́т главы́ на земли́ мно́гих./ От пото́ка на пути́ пие́т,/ сего́ ра́ди вознесе́т главу́.</p>
<p>
<red>Псало́м 110:</red>
</p>
<p>Испове́мся Тебе́, Го́споди, всем се́рдцем мои́м/ в сове́те пра́вых и со́нме./ Ве́лия дела́ Госпо́дня,/ изы́скана во всех во́лях его́./ Испове́дание и вели́коле́пие де́ло его́,/ и пра́вда его́ пребыва́ет в век ве́ка./ Па́мять сотвори́л есть чуде́с Свои́х,/ ми́лостив и щедр Госпо́дь:/ пи́щу даде́ боя́щимся Его,/ помянет в век завет Свой./ Кре́пость дел Свои́х возвести́ лю́дем Свои́м,/ да́ти им достоя́ние язы́к./ дела́ рук его́, и́стина и суд:/ ве́рны вся за́поведи его́,/ утверже́ны в век ве́ка,/ сотворе́ны во и́стине и правоте́./ Избавле́ние посла́ лю́дем Свои́м,/ запове́да в век заве́т Свой,/ сввя́о и стра́шно и́мя его́./ Нача́ло прему́дрости — страх Госпо́день,/ ра́зум же благ всем творя́щим й./ Хвала́ его́ пребыва́ет в век ве́ка.</p>
<p>
<red>Псало́м 85:</red>
</p>
<p>Приклони́, Го́споди, у́хо Твое́ и услы́ши мя,/ я́ко нищ и у́бог есмь аз./ Сохрани́ ду́шу мою́, я́ко преподо́бен есмь;/ спаси́ раба́ Твоего́, Бо́же мой, упова́ющаго на Тя./ Поми́луй мя, Го́споди,/ я́ко к Тебе́ воззову́ весь день./ Возвесели́ ду́шу раба́ Твоего́,/ я́ко к Тебе́ взях ду́шу мою́./ Я́ко Ты, Го́споди, благ, и кро́ток,/ и многоми́лостив всем, призыва́ющим Тя./ Внуши́, Го́споди, моли́тву мою́/ и вонми́ гла́су моле́ния моего́./ В день ско́рби мое́й воззва́х к Тебе́,/ я́ко услы́шал мя еси́./ Несть подо́бен Тебе́ в бозе́х, Го́споди,/ и несть по де́лом Твои́м./ Вси язы́цы, ели́ки сотвори́л еси́,/ прийдут, и покло́нятся пред Тобо́ю, Го́споди,/ и просла́вят и́мя Твое́,/ я́ко ве́лий еси́ Ты и творя́й чудеса́, Ты еси́ Бог еди́н./ Наста́ви мя, Го́споди, на путь Твой,/ и пойду во и́стине Твое́й:/ да возвесели́тся се́рдце мое́ боя́тися И́мене Твоего́./ Испове́мся Тебе́, Го́споди Бо́же мой,/ всем се́рдцем мои́м/ и просла́влю и́мя Твое́ в век./ Я́ко ми́лость Твоя́ ве́лия на мне,/ и изба́вил еси́ ду́шу мою́ от а́да преиспо́днейшаго./ Бо́же, законопресту́пницы воста́ша на мя,/ и сонм держа́вных взыска́ша ду́шу мою́/ и не предложи́ша Тебе́ пред собо́ю./ И Ты, Го́споди Бо́же мой,/ ще́дрый и ми́лостивый,/ долготерпели́вый, и многоми́лостивый, и и́стинный,/ при́зри на мя и поми́луй мя,/ даждь держа́ву твою́ о́троку Твоему́/ и спаси́ сы́на рабы́ Твоея́./ Сотвори́ со мно́ю зна́мение во бла́го,/ и да ви́дят ненави́дящим мя и постыдя́тся,/ я́ко Ты, Го́споди, помо́гл ми и уте́шил мя еси́.</p>
<p>
<red>Сла́ва, и ны́не, </red>аллилу́ия,
<red>три́жды.</red>
Го́споди, поми́луй,
<red>три́жды.</red></p>
<p>
<red>Сла́ва, тропа́рь, глас 4:</red>
</p>
<p>Написова́шеся иногда́ со ста́рцем Ио́сифом,/ я́ко от се́мене Дави́дова, в Вифлее́ме Мариа́м,/ чревонося́щи безсе́менное Рожде́ние./ Наста́ же вре́мя Рождества́,/ и ме́сто ни еди́ноже бе обита́лищу,/ но, я́коже кра́сная пала́та, верте́п Цари́це показа́шеся./ Христо́с ражда́ется пре́жде па́дший воскреси́ти о́браз.</p>
<p>
<red>И ны́не, Богоро́дичен:</red>
</p>
<p>И́же нас ра́ди рожде́йся от Де́вы/ и распя́тие претерпе́в, Благи́й,/ испрове́ргий сме́ртию смерть и воскресе́ние явле́й я́ко Бог,/ не презри́, я́же созда́л еси́ руко́ю Твое́ю./ Яви́ Человеколю́бие Твое́, Ми́лостиве./ Приими́ ро́ждшую Тя Богоро́дицу, моля́щуюся за ны./ И спаси́, Спа́се наш, лю́ди отча́янныя.</p>
<p>
<red>Та́же тропари́ сия́, глас 7:</red>
</p>
<p>Удивля́шеся И́род,/ зря волхво́в благоче́стие,/ и, гне́вом побежда́емь,/ ле́та испыта́ше разстоя́ния;/ ма́тери безча́дствуемы быва́ху,/ и безвре́менный во́зраст младе́нцев го́рце пожина́шеся,/ сосцы́ ссыха́хуся,/ и исто́чницы мле́чнии удержава́хуся,/ ве́лие бя́ше лю́тое./ Те́мже благоче́стно, ве́рнии, соше́дшеся,/ поклони́мся Христо́ву Рождеству́.
<emphasis>
<red>Два́жды.</red></emphasis>
</p>
<p>
<red>Та́же Стих:</red>Бог от ю́га прии́дет/ и Святы́й из Горы́ приосене́нныя ча́щи.</p>
<p>
<red>Тропа́рь, глас 2:</red>
</p>
<p>Егда́ Ио́сиф, Де́во, печа́лию уязвля́шеся,/ к Вифлее́му идя́, вопия́ла еси́ к нему́:/ что Мя зря непра́здну дря́хлуеши и смуща́ешися,/ не ве́дый вся́ко е́же во Мне стра́шнаго та́инства?/ Про́чее отложи́ страх всяк, пресла́вное познава́я:/ Бог бо низхо́дит на зе́млю ми́лости ра́ди,/ во чре́ве Мое́м ны́не а́ще и плоть прия́т./ Его́же, ражда́ема, узри́ши, я́коже благоизво́ли,/ и, ра́дости испо́лнився, поклони́шися я́ко Зижди́телю твоему́,/ его́же А́нгели пою́т непреста́нно/ и славосло́вят со Отце́м и Ду́хом Святы́м.</p>
<p>
<red>Стих:</red> Го́споди, услы́шах слух Твой и убоя́хся;/ Го́споди, разуме́х дела́ Твоя́ и ужасо́хся.</p>
<p>
<red>Па́ки то́йже тропа́рь.</red>
</p>
<p>
<red>Та́же, став посреде це́ркве, кано́нарх прочитает велегла́сно всю стихи́ру сию.</red>
</p>
<p>
<red>Глас 6:</red>
</p>
<p>Днесь ражда́ется от Де́вы/ руко́ю всю содержа́й тварь,/ пелена́ми, я́коже зе́мен, повива́ется,/ и́же существо́м неприкоснове́нен Бог./ В я́слех возлежи́т/ утверди́вый Небеса ́сло́вом в нача́лех,/ от сосце́в млеко́м пита́ется,/ и́же в пусты́ни ма́нну одожди́вый лю́дем,/ волхвы́ призыва́ет Жени́х церко́вный,/ да́ры сих прие́млет Сын Де́вы./ Покланя́емся Рождеству́ Твоему́, Христе́;/ покланя́емся Рождеству́ Твоему́, Христе́;/ покланя́емся Рождеству́ Твоему́, Христе́:/ покажи́ нам и Боже́ственная Твоя́ Богоявле́ния.</p>
<p>
<red>И твори́м три поклоны.</red>
</p>
<p>Потом глаго́лет велегла́сно многолетны свяще́нник или́ диакон:</p>
<p>Вели́кому Господи́ну и Отцу́ на́шему Святе́йшему Патриа́рху Моско́вскому и всея́ Русй, [Свя́то-Тро́ицкия Се́ргиевы Ла́вры священноархимандри́ту]
<red>(и́мя рек),</red> Свяще́нному Синоду, Преосвяще́нным митрополи́том, архиепи́скопом и епи́скопом, и господи́ну на́шему Преосвяще́нному (<red>и́мя рек,</red>
его́ же есть о́бласть), настоя́телю свята́го хра́ма сего́ и всему́ освяще́нному собо́ру, Богохрани́мей стране́ на́шей, власте́м и во́инству ея, мно́га лета.</p>
<p>Всем правосла́вным христиа́ном пода́ждь, Го́споди, тишину́, и благоде́нствие, и изоби́лие плодо́в земны́х, и мно́га ле́та.</p>
<p>
<red>А́ще ли в монасты́ре:</red>
</p>
<p>Спаси́, Христе́ Бо́же, преподо́бнаго отца́ на́шего игу́мена [<red>или</red>
архимандри́та]
<red>(и́мя рек)</red>, е́же о Христе́ с бра́тиею, и святу́ю оби́тель сию́ в ми́ре сохрани́ и храм сей святы́й утверди́ во ве́ки веков, ами́нь.</p>
<p>
<red>И пою́т трижды:</red>Спаси́, Христе́ Бо́же:</p>
<p>
<red>Ведомо же бу́ди, я́ко сие́ многолетное поздравление в собо́рных це́рквах при архиере́ех и и́нде, где прилично, твори́тся в на́вечерии по отпу́сте святы́я Литурги́и или́ по вече́рни, егда́ быва́ет наве́черие в суббо́ту и неде́лю; во оби́телех же во всех Ти́пиках чин поло́жен сему́ быва́ти на часех в сем месте.</red>
</p>
<p>
<red>Та́же оба ли́ка вку́пе пою́т предрече́нную стихи́ру.</red>
</p>
<p>
<red>Сла́ва, и ны́не, глас 6:</red>
</p>
<p>Днесь ражда́ется от Де́вы/ руко́ю всю содержа́й тварь,/ пелена́ми, я́коже зе́мен, повива́ется,/ и́же существо́м неприкоснове́нен Бог./ В я́слех возлежи́т/ утверди́вый Небеса ́сло́вом в нача́лех,/ от сосце́в млеко́м пита́ется,/ И́же в пусты́ни ма́нну одожди́вый лю́дем,/ волхвы́ призыва́ет Жени́х церко́вный,/ да́ры сих прие́млет Сын Де́вы./ Покланя́емся Рождеству́ Твоему́, Христе́;/ покланя́емся Рождеству́ Твоему́, Христе́;/ покланя́емся Рождеству́ Твоему́, Христе́:/ покажи́ нам и Боже́ственная Твоя́ Богоявле́ния.</p>
<p>
<red>На девятом часе́ кади́т диа́кон весь храм. Та́же проки́мен, глас 4:</red> Ма́ти Сио́н рече́т:/ Челове́к, и Челове́к роди́ся в нем.
<red>Стих:</red>
Основа́ния его́ на гора́х святы́х.</p>
<p>Проро́чества Иса́иина чте́ние
<red>(глава 9):</red></p>
<p>Отроча́ роди́ся нам,/ Сын, и даде́ся нам,/ его́же нача́льство бысть на ра́ме Его́;/ и нарица́ется И́мя его́:/ вели́каго сове́та А́нгел,/ чу́ден Сове́тник,/ Бог Кре́пок,/ Власти́тель,/ Нача́льник ми́ра,/ Оте́ц бу́дущаго ве́ка,/ приведе́т бо ми́р на нача́льники,/ и здра́вие его́,/ и ве́лие нача́льство его́,/ и ми́ра его́ несть преде́ла,/ на престо́л Дави́дов и на ца́рство его́,/ испра́вити е́ и заступи́ти е́ судьбою и пра́вдою/ от ны́не и до ве́ка./ Ре́вность Го́спода Савао́фа сотвори́т сий.</p>
<p>Ко Евре́ем посла́ния свята́го апо́стола Па́вла чте́ние
<red>(зача́ло 306):</red></p>
<p>Бра́тие,/ святя́й и освяща́емии, от Еди́наго вси,/ ея́же ра́ди вины́ не стыди́тся бра́тию нарица́ти их, глаго́ля:/ возвещу́ И́мя Твое́ бра́тии Мое́й,/ посреде́ Це́ркве воспою́ Тя./ И па́ки:/ Аз бу́ду наде́яся Нань./ И па́ки:/ се Аз и де́ти, и́же Ми дал есть Бог./ Поне́же у́бо де́ти приобщи́шася пло́ти и кро́ви,/ и Той прии́скренне приобщи́ся те́хже,/ да сме́ртию упраздни́т иму́щаго держа́ву сме́рти,/ си́речь диа́вола́,/ и изба́вит сих,/ ели́цы ста́хом сме́рти чрез все житие́ пови́нни бе́ша рабо́те./ Не от А́нгел у́бо когда́ прие́млет,/ но от се́мене Авраа́мова прие́млет;/ отню́дуже до́лжен бе по всему́ подо́битися бра́тии,/ да ми́лостив бу́дет/ и ве́рен первосвяще́нник в тех, я́же к Бо́гу,/ во е́же очи́стити грехи́ людски́я./ В не́мже бо пострада́, Сам искуше́н быв,/ мо́жет и искуша́емым помощи́.</p>
<p>
<red>Диа́кон:</red> Прему́дрость, про́сти, услы́шим свята́го Ева́нгелия.</p>
<p>
<red>Иере́й: </red>От Матфе́я свята́го Ева́нгелия чте́ние
<red>(зача́ло 4):</red></p>
<p>Отше́дшим волхво́м,/ се́ А́нгел Госпо́день во сне яви́ся Ио́сифу, глаго́ля:/ воста́в, поими́ Отроча́ и Ма́терь Его́,/ и бежи́ во Еги́пет,/ и бу́ди та́мо, до́ндеже реку́ ти:/ хо́щет бо И́род иска́ти Отроча́те,/ да погуби́т Е́./ Он же, воста́в, поя́т Отроча́ и Ма́терь его́ но́щию/ и оты́де во Еги́пет./ И бе та́мо до уме́ртвия И́родова,/ да сбу́дется рече́нное от Го́спода проро́ком, глаго́лющим:/ от Еги́пта воззва́х Сы́на Моего́./ Тогда́ И́род, ви́дев,/ я́ко поруга́н бысть от волхво́в,/ разгне́вася зело́/ и, посла́в, изби́ вся де́ти, су́щия в Вифлее́ме/ и во всех преде́лех его́,/ от двою́ ле́ту и нижа́йше/ по вре́мени, е́же изве́стно испыта́ от волхво́в./ Тогда́ сбы́стся рече́нное Иереми́ем проро́ком, глаго́лющим:/ глас в Ра́ме слы́шан бысть,/ плач, и рыда́ние, и вопль мног./ Рахи́ль пла́чущися чад свои́х/ и не хотя́ше уте́шитися, я́ко не суть./ Уме́ршу же И́роду,/ се А́нгел Госпо́день во сне яви́ся Ио́сифу во Еги́пте, глаго́ля:/ воста́в, пои́мй Отроча́ и Ма́терь его́/ и иди́ в зе́млю Изра́илеву:/ изомро́ша бо и́щущии души́ Отроча́те./ Он же, воста́в, поя́т Отроча́ и Ма́терь его́/ и прии́де в зе́млю Изра́илеву./ Слы́шав же, я́ко Архела́й ца́рствует во Иуде́и/ вме́сто И́рода, отца́ своего́,/ убоя́ся та́мо ити́./ Весть же прие́мь во сне, оты́де в преде́лы Галиле́йския./ И, прище́д, всели́ся во гра́де, нарица́емем Назаре́т./ Я́ко да сбу́дется рече́нное проро́ки,/ я́ко Назоре́й нарече́тся.</p>
<p>
<red>Та́же.</red> Не преда́ждь нас до конца́ И́мене Твоего́ ра́ди,/ и не разори́ заве́та Твоего́,/ и не отста́ви ми́лости Твоея́ от нас/ Авраа́ма ра́ди, возлю́бленнаго от Тебе́,/ и за Исаа́ка, раба́ Твоего́,/ и Изра́иля, свята́го Твоего́.</p>
<p>
<red>Та́же, Трисвято́е, по</red>О́тче наш:</p>
<p>
<red>Конда́к, глас 3:</red>
</p>
<p>Де́ва днесь Преве́чное Сло́во/ в верте́пе гряде́т роди́ти неизрече́нно:/ лику́й, вселе́нная, услы́шавши,/ просла́ви со А́нгелы и па́стырьми/ хотя́щаго яви́тися Отроча́ мла́до, Преве́чнаго Бо́га.</p>
<p>Го́споди, поми́луй,
<red>40. И моли́тва:</red>
И́же на вся́кое вре́мя: Го́споди, поми́луй,
<red>три́жды.</red>
Сла́ва, и ны́не: Честне́йшую Херуви́м: И́менем Госпо́дним благослови́, о́тче.
<red>Иере́й:</red>
Моли́твами святы́х оте́ц на́ших:</p>
<p>
<red>Та́же моли́тва Вели́каго Васи́лия:</red>
</p>
<p>Влады́ко Го́споди, Иису́се Христе́, Бо́же наш,/ долготерпе́вый о на́ших согреше́ниих/ и да́же до ны́нешняго часа приведы́й нас,/ в о́ньже, на Животворя́щем Дре́ве ви́ся,/ благоразу́мному разбо́йнику и́же в рай путесотвори́л еси́ вход/ и сме́ртию смерть разруши́л еси́:/ очи́сти нас, гре́шных и недосто́йных раб Твои́х,/ согреши́хом бо и беззако́нновахом/ и не́смы досто́йни возвести́ очеса́ на́ша/ и воззре́ти на высоту́ Небе́сную,/ зане́ оста́вихом путь пра́вды Твоей/ и ходи́хом в во́лях серде́ц на́ших./ Но мо́лим твою́ безме́рную бла́гость:/ пощади́ нас, Го́споди, по мно́жеству ми́лости Твоей,/ и спаси́ нас И́мене Твоего́ ра́ди свята́го,/ я́ко исчезо́ша в сете́ дни́е наши,/ изми́ нас из руки́ сопроти́внаго,/ и оста́ви нам грехи́ на́ша,/ и умертви́ плотско́е на́ше мудрова́ние,/ да, ве́тхаго отложи́вше челове́ка, в но́ваго облеце́мся/ и Тебе́ поживе́м, на́шему Влады́це и Благоде́телю./ И тако, Твои́м после́дующе повеле́нием, в ве́чный поко́й дости́гнем,/ иде́же есть всех веселя́щихся жили́ще./ Ты бо еси́ вои́стинну и́стинное весе́лие и ра́дость лю́бящих Тя, Христе́ Бо́же наш,/ и Тебе́ сла́ву возсыла́ем/ со Безнача́льным Твои́м Отце́м,/ и Пресвяты́м, и Благи́м, и Животворя́щим Твои́м Ду́хом,/ ны́не, и при́сно, и во ве́ки веков, ами́нь.</p>
<p>
<red>Посе́м, псало́м 102:</red>
</p>
<p>Благослови́, душе моя́, Го́спода,/ и вся вну́тренняя моя́ и́мя свято́е Его́./ Благослови́, душе́ моя́, Го́спода/ и не забыва́й всех воздая́ний Его́./ Очища́ющаго вся беззако́ния твоя́,/ исцеля́ющаго вся неду́ги твоя́./ Избавля́ющего от истле́ния живо́т твой,/ венча́ющаго тя ми́лостию и щедро́тами./ Исполня́ющего во благи́х жела́ние твое́,/ обнови́тся, я́ко о́рля, ю́ность твоя́./ Творя́й ми́лостыни Госпо́дь и судьбу́ всем обиди́мым./ Сказа́ пути́ Своя́ Моисе́ови,/ сыново́м Изра́илевым хоте́ния Своя́./ Щедр и ми́лостив Госпо́дь,/ долготерпели́в и многоми́лостив./ Не до конца́ прогне́вается, ниже́ в век вражду́ет./ Не по беззако́нием на́шим сотвори́л есть нам,/ ниже́ по грехо́м на́шим возда́л есть нам./ Я́ко по высоте́ Небе́сней от земли́,/ утверди́л есть Госпо́дь ми́лость Свою́ на боящихся его́./ Ели́ко отстоя́т восто́цы от за́пад,/ удали́л есть от нас беззако́ния на́ша./ Я́коже ще́дрит оте́ц сы́ны, уще́дри Госпо́дь боя́щихся Его́./ Я́ко Той позна́ созда́ние на́ше,/ помяну, я́ко персть, есмы́./ Челове́к, я́ко трава, дни́е его́,/ я́ко цвет се́льный, та́ко оцветет./ Я́ко дух про́йде в нем, и не бу́дет,/ и не позна́ет ктому́ ме́ста своего́./ Ми́лость же Госпо́дня от ве́ка и до ве́ка на боя́щихся Его́./ И пра́вда Его́ на сыне́х сыно́в, храня́щих заве́т Его́/ и помнящих за́поведи Его́ твори́ти я./ Госпо́дь на Небеси́ угото́ва престо́л Свой,/ и Ца́рство Его́ все́ми облада́ет./ Благослови́те Го́спода, вси А́нгели Его́,/ си́льнии кре́постию, творя́щии сло́во Его́,/ услы́шати глас слове́с Его́./ Благослови́те Го́спода, вся си́лы Его́,/ слуги́ Его́,/ творя́щии во́лю Его́./ Благослови́те Го́спода, вся дела́ Его́,/ на вся́ком ме́сте Влады́чества Его́;/ благослови́, душе́ моя́, Го́спода.</p>
<p>Сла́ва Отцу́, и Сы́ну, и Свято́му Ду́ху.</p>
<p>
<red>Псало́м 145:</red>
</p>
<p>Хвали́, душе́ моя́, Го́спода,/ восхвалю Го́спода в животе́ мое́м./ Пою́ Бо́гу моему́, до́ндеже есмь./ Не наде́йтеся на кня́зи, на сы́ны челове́ческия,/ в ни́хже несть спасе́ния./ Изы́дет дух его́ и возврати́тся в зе́млю свою́,/ в той день поги́бнут вся помышле́ния его́./ Блаже́н, ему́же Бог Иа́ковль помо́щник его́,/ упова́ние его́ на Го́спода Бо́га своего́,/ сотво́ршаго Не́бо и зе́млю,/ мо́ре и вся, я́же в них,/ храня́щаго и́стину в век,/ творя́щаго суд оби́димым,/ даю́щаго пи́щу а́лчущим./ Госпо́дь реши́т окова́нныя,/ Госпо́дь уму́дряет слепцы́,/ Госпо́дь возво́дит низве́рженныя,/ Госпо́дь лю́бит пра́ведники,/ Госпо́дь храни́т прише́льцы,/ си́ра и вдову́ прии́мет/ и путь гре́шных погуби́т./ Воцари́тся Госпо́дь во век,/ Бог Твой, Сио́не, в род и род.</p>
<p>И ны́не, и при́сно, и во ве́ки веков, ами́нь.</p>
<p>Единоро́дный Сы́не и Сло́ве Бо́жий, Безсме́ртен Сый/ и изво́ливый спасе́ния на́шего ра́ди воплоти́тися от Святы́я Богоро́дицы и Присноде́вы Мари́и,/ непрело́жно вочелове́чивыйся,/ распны́йся же, Христе́ Бо́же,/ сме́ртию смерть попра́вый,/ Еди́н Сый Святы́я Тро́ицы,/ спрославля́емый Отцу́ и Свято́му Ду́ху,/ спаси́ нас.</p>
<p>
<red>Та́же:</red>
</p>
<p>Во Ца́рствии Твое́м помяни́ нас, Го́споди,/ егда́ прии́деши, во Ца́рствии Твое́м.</p>
<p>Блаже́ни ни́щии ду́хом,/ я́ко тех есть Ца́рство Небе́сное.</p>
<p>Блаже́ни пла́чущии,/ я́ко ти́и уте́шатся.</p>
<p>Блаже́ни кро́тции,/ я́ко ти́и насле́дят зе́млю.</p>
<p>Блаже́ни а́лчущии и жа́ждущии пра́вды,/ я́ко ти́и насы́тятся.</p>
<p>Блаже́ни ми́лостивии,/ я́ко ти́и поми́ловани бу́дут.</p>
<p>Блаже́ни чи́стии се́рдцем,/ я́ко ти́и Бо́га узрят.</p>
<p>Блаже́ни миротво́рцы,/ я́ко ти́и сы́нове Бо́жии нареку́тся.</p>
<p>Блаже́ни изгна́ни пра́вды ра́ди,/ я́ко тех есть Ца́рство Небе́сное.</p>
<p>Блаже́ни есте́, егда́ поно́сят вам,/ и изжену́т, и реку́т всяк зол глаго́л на вы, лжу́ще Мене́ ра́ди.</p>
<p>Ра́дуйтеся и весели́теся,/ я́ко мзда ва́ша мно́га на Небесе́х.</p>
<p>
<red>Не глаго́лем же на блаже́ннах пе́сней, я́же в Минеи, ни Апо́стола, ни Ева́нгелия.</red>
</p>
<p>Сла́ва, и ны́не:</p>
<p>Помяни́ нас, Го́споди,/ егда́ прии́деши,во Ца́рствии Твое́м.</p>
<p>Помяни́ нас, Влады́ко,/ егда́ прии́деши, во Ца́рствии Твое́м.</p>
<p>Помяни́ нас, Святы́й,/ егда́ прии́деши,во Ца́рствии Твое́м.</p>
<p>Лик Небе́сный пое́т Тя и глаго́лет:/ Свят, Свят, Свят Госпо́дь Савао́ф,/ испо́лнь Не́бо и земля́ сла́вы Твоея́.</p>
<p>Приступи́те к Нему́ и просвети́теся,/ и ли́ца ва́ша не постыдя́тся.</p>
<p>Лик Небе́сный пое́т Тя и глаго́лет:/ Свят, Свят, Свят Госпо́дь Савао́ф,/ испо́лнь Не́бо и земля́ сла́вы Твоея́.</p>
<p>Сла́ва:</p>
<p>Лик святы́х А́нгел и Арха́нгел/ со все́ми Небе́сными си́лами пое́т Тя и глаго́лет:/ Свят, Свят, Свят Госпо́дь Савао́ф,/ испо́лнь Не́бо и земля́ сла́вы Твоея́.</p>
<p>И ны́не:</p>
<p>
<red>Испове́дание Правосла́вныя ве́ры, Перваго Собо́ра.</red>
</p>
<p>
<red>(А́ще есть Литургия, зде не глаго́лем, но по</red> И ны́не,
<red>глаго́лем:</red>
Ослаби, оста́ви:
<red>и проча́я.)</red></p>
<p>Ве́рую во Еди́наго Бо́га Отца́ Вседержи́теля,/ Творца́ Не́бу и земли́, ви́димым же всем и неви́димым./ И во Еди́наго Го́спода Иису́са Христа́, Сы́на Бо́жия Единоро́днаго,/ и́же от Отца́ рожде́ннаго пре́жде всех век./ Све́та от Све́та,/ Бо́га и́стинна от Бо́га и́стинна,/ рожде́нна, не сотворе́нна, Единосу́щна Отцу́, И́мже вся бы́ша./ Нас ра́ди челове́к, и на́шего ра́ди спасе́ния сше́дшаго с Небе́с,/ и воплоти́вшагося от ду́ха Свята и Мари́и Де́вы, и вочелове́чшася./ Распятаго же за ны при Понти́йстем Пила́те,/ и страда́вша, и погребе́нна,/ и воскре́сшаго в тре́тий день, по пи́санием./ И возше́дшаго на Небеса́,/ и седя́ща одесну́ю Отца́./ И па́ки гряду́щаго со сла́вою суди́ти живы́м и ме́ртвым,/ его́же Ца́рствию не бу́дет конца́.</p>
<p>
<red>Втораго Собо́ра.</red>
</p>
<p>И в ду́ха Свята́го,/ Го́спода Животворя́щаго,/ и́же от Отца́ исходя́щаго,/ и́же со Отце́м и Сыно́м спокланя́ема/ и ссла́вима глаго́лавшаго проро́ки./ Во еди́ну Святу́ю, Собо́рную и Апо́стольскую Це́рковь./ Испове́дую еди́но Креще́ние во оставле́ние грехо́в./ Ча́ю воскресе́ния ме́ртвых/ и жи́зни бу́дущаго ве́ка, ами́нь.</p>
<p>
<red>Та́же моли́тва:</red>
</p>
<p>Ослаби, оста́ви, прости́, Бо́же, прегреше́ния на́ша во́льная и нево́льная,/ я́же в сло́ве и в де́ле,/ я́же в ве́дении и не в ве́дении,/ я́же во дни и в но́щи,/ я́же во уме́ и в помышле́нии,/ вся нам прости́, я́ко Благ и Человеколю́бец.</p>
<p>
<red>И по</red> О́тче наш:</p>
<p>
<red>Конда́к, глас 3:</red>
</p>
<p>Де́ва днесь Преве́чное Сло́во/ в верте́пе гряде́т роди́ти неизрече́нно:/ лику́й, вселе́нная, услы́шавши,/ просла́ви со А́нгелы и па́стырьми/ хотя́щаго яви́тися Отроча́ мла́до, Преве́чнаго Бо́га.</p>
<p>Го́споди, поми́луй,
<red>40.</red></p>
<p>
<red>Та́же моли́тву сию:</red>
</p>
<p>Всесвята́я Тро́ице,/ Единосу́щная Держа́во,/ Неразде́льное Ца́рство,/ всех благи́х Вина́:/ благо воли́ же и о мне, гре́шнем,/ утверди́, вразуми́ се́рдце мое́/ и всю мою́ отыми́ скве́рну./ Просвети́ мою́ мысль,/ да вы́ну сла́влю, пою́, и покланя́юся, и глаго́лю:/ Еди́н Свят, Еди́н Госпо́дь Иису́с Христо́с/ во сла́ву Бо́га Отца́, ами́нь.</p>
<p>
<red>Та́же,</red> Досто́йно есть:
<red>И отпу́ст дне. И быва́ет росход до часа́ ве́черняго. Ве́черня же быва́ет с Литургиею Василия Вели́каго во свое время. Псало́м же,</red>
Благословлю Го́спода:
<red>глаго́лем на Литурги́и по заамвонной моли́тве.</red></p>
<p>
<red>А́ще же несть Литурги́и, глаго́лем зде:</red>
</p>
<p>Бу́ди и́мя Госпо́дне благослове́но от ны́не и до ве́ка.
<emphasis>
<red>Три́жды.</red></emphasis>
</p>
<p>Сла́ва, и ны́не,
<red>псало́м 33:</red></p>
<p>Благословлю́ Го́спода на вся́кое вре́мя,/ вы́ну хвала́ его́ во усте́х мои́х./ О Го́споде похва́лится душа́ моя́,/ да услы́шат кро́тции и возвеселя́тся./ Возвели́чите Го́спода со мно́ю,/ и вознесе́м и́мя его́ вку́пе./ Взыска́х Го́спода, и услы́ша мя/ и от всех скорбе́й мои́х изба́ви мя./ Приступи́те к Нему́ и просвети́теся,/ и ли́ца ва́ша не постыдя́тся./ Сей ни́щий воззв́а, и Госпо́дь услы́ша и,/ и от всех скорбе́й его́ спасе́ и./ Ополчи́тся А́нгел Госпо́день о́крест боя́щихся его́/ и изба́вит их./ Вкуси́те и ви́дите, я́ко благ Госпо́дь./ Блаже́н муж, и́же упова́ет Нань./ Бо́йтеся Го́спода вси святи́и его́,/ я́ко несть лише́ния боя́щимся его́./ бога́тии обнища́ша и взалка́ша,/ взыска́ющии же Го́спода не лиша́тся вся́каго бла́га./ Прииди́те, чада, послуша́йте мене́,/ стра́ху Госпо́дню научу́ вас./ Кто есть челове́к, хотя́й живо́т,/ любя́й дни ви́дети бла́ги?/ Удержи́ язы́к твой от зла/ и устне́ твои́, е́же не глаго́лати льсти́./ Уклони́ся от зла и сотвори́ бла́го;/ взыщи́ ми́ра и пожени́ и./ О́чи Госпо́дни на пра́ведныя/ и уши Его́ в моли́тву их./ Лице́ же Госпо́дне на творя́щия зла́я,/ е́же потреби́ти от земли́ па́мять их./ Воззва́ша пра́веднии, и Госпо́дь услы́ша их/ и от всех скорбе́й их изба́ви их./ Близ Госпо́дь сокруше́нных се́рдцем,/ и смире́нныя ду́хом спасе́т./ Мно́ги ско́рби пра́ведным,/ и от всех их изба́вит я Госпо́дь./ Храни́т Госпо́дь вся ко́сти их,/ ни еди́на от них сокруши́тся./ Смерть гре́шников люта́,/ и ненави́дящии пра́веднаго прегреша́т./ Изба́вит Госпо́дь ду́ши раб Свои́х,/ и не прегреша́т вси, упова́ющии на него́.</p>
<p>Досто́йно есть:
<red>И отпу́ст.</red></p>
<p>
<red>Подоба́ет ве́дати: а́ще в суббо́ту или́ в неде́лю бу́дет на́вечерие, Литургия Златоустова поется. Вели́каго же Василия Литургия поется на самый пра́здник. Та́кожде твори́м и на пра́здник святы́х Богоявле́ний. Блю́ди, я́ко егда́ несть суббо́ты или́ неде́ли в на́вечерие, тогда́ быва́ет Литургия Василия Вели́каго, а в день пра́здника Литургия Златоустова быва́ет. Си́це же и в пра́здник Богоявле́ния.</red>
</p>
<p>
<red>Разу́мно же бу́ди и о сем, я́ко от Христо́ва Рождества́ и до святы́х Богоявле́ний ника́коже пост, ни коленопоклонения быва́ют, ниже́ в це́ркви, ниже́ в келлиях.</red>
</p>
<p>
<red>Ве́домо же бу́ди: а́ще случи́тся Рождество́ Христо́во или́ Богоявле́ние в неде́лю, воскресно ничто́же поем.</red>
</p>
</section>
