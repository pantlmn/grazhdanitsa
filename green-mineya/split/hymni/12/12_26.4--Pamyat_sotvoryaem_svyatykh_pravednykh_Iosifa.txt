<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Па́мять сотворя́ем святы́х пра́ведных Ио́сифа Обру́чника, и Дави́да царя́, и Иа́кова, бра́та Госпо́дня</p>
</title>
<p>
<red>Подоба́ет ве́дати, а́ще по Рождестве́ Христо́ве Неде́ля сия́ случи́тся в 26-й, и в 27-й, и в 28-й, и в 29-й, и в 30-й день: В суббо́ту на ма́лой вече́рни стихи́ры воскресны, и Богоро́дицы по обы́чаю.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>По обы́чном псалме́ поем кафизму 1-ю всю. На </red>Го́споди, воззва́х:
<red>стихи́ры воскресны 3, и пра́здника 4, поемыя на самый пра́здник, и святы́х 3, глас 1.</red></p>
<p>
<red>Подо́бен:</red> Небе́сных чино́в:</p>
<p>Богоотца́ вси восхва́лим, Дави́да царя́,/ из него́ бо про́йде жезл — Де́ва./ И из нея́ возсия́ цвет — Христо́с,/ и Ада́ма со Евою от тли воззва́,/ я́ко Благоутро́бен.</p>
<p>Проро́ческая прорече́ния ви́де в ста́рости/ я́ве Ио́сиф Обру́чник,/ проявле́нно исполня́емая,/ обру́чение вои́стинну стра́нное,/ открове́ние А́нгелы прие́м,/ Бо́гу сла́ва, — вопию́щих, —/ на зе́млю ми́р низпосла́вшему.</p>
<p>Бра́та Бо́жия вси восхва́лим,/ я́ко святи́теля су́ща,/ муче́нием же па́ки просия́вша до́блественне./ его́же моли́твами, Иису́се Бо́же наш,/ в верте́пе и в пелена́х пови́выйся,/ спаси́ вся, пою́щия Тя.</p>
<p>
<red>Сла́ва, глас 6:</red>
</p>
<p>Па́мять соверша́ем Дави́да и Иа́кова благочести́вых,/ царя́ проро́ка и апо́стола, пе́рваго епи́скопа:/ тех бо уче́ньми ле́сти избавльшеся,/ Христа́ славосло́вим, от Де́вы возсия́вшаго и вопло́щшагося,/ е́же спасти́ ду́ши на́ша.</p>
<p>
<red>И ны́не, Богоро́дичен гла́са.</red>
</p>
<p>
<red>Вход. Проки́мен дне.</red>
</p>
<p>
<red>На литии́ стихи́ры пра́здника, поемыя на самый пра́здник.</red> Сла́ва, и ны́не: Волсви́ перси́дстии:</p>
<p>
<red>На стихо́вне стихи́ры воскресны.</red>
</p>
<p>
<red>Сла́ва, глас 6:</red>
</p>
<p>Свяще́нных па́мять, и царе́й держа́ва,/ и весе́лие бысть Рождество́ Твое,/ и в нем, хваля́щеся, глаго́лем:/ О́тче наш, и́же еси́ на Небесе́х,/ да святи́тся и́мя Твое́, Человеколю́бче.</p>
<p>
<red>И ны́не, глас то́йже:</red>
</p>
<p>Днесь неви́димое Естество́/ челове́ком от Де́вы совокупля́ется;/ днесь безме́рное существо́ в Вифлее́ме пелена́ми обвива́ется;/ днесь Бог звездо́ю волхвы́ в поклоне́ние приво́дит,/ провозвеща́я Свое́ тридне́вное погребе́ние,/ я́ко в зла́те, и сми́рне, и лива́не./ ему́же пое́м:/ воплоти́выйся от Де́вы, Христе́ Бо́же,/ спаси́ ду́ши на́ша.</p>
<p>
<red>На благослове́нии хлебов тропа́рь</red>: Рождество́ Твое́:
<red>Два́жды. И святы́х, глас 2, еди́ножды.</red></p>
<p>Благовеству́й, Ио́сифе, Дави́ду чудеса́, Богоотцу́:/ Де́ву ви́дел еси́ ро́ждшую,/ с па́стыри славосло́вил еси́,/ с волхвы́ поклони́лся еси́,/ А́нгелом весть прие́м./ моли́ Христа́ Бо́га спасти́ ду́ши на́ша.</p>
<p>
<red>А идеже несть всено́щнаго бде́ния, на пове́черии по трисвято́м конда́к Богоотцев. Сла́ва, и ны́не, пра́здника.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь воскресе́н, два́жды. Сла́ва, святы́х. И ны́не, пра́здника. По кафизмах, седа́льны воскресны, с Богоро́дичны их. И чте́ние во Ева́нгелии толковом от Матфе́я, Неде́ля по Рождестве́ Христо́ве; или́ сло́во Григо́рия Нисскаго о Свя́тей Тро́ице и о Авраа́ме, на две части. И поем непоро́чны, и тропари их. Ипакои́ гла́са. Степе́нна и проки́мен гла́са. Ева́нгелие воскресное.</red>
Воскресе́ние Христо́во ви́девше:
<red>По 50-м псалме́ стихи́ра воскресна.</red></p>
<p>
<red>Кано́н воскресе́н со ирмосо́м на 4, и Богоро́дице на 2, и пра́здника на 4, и настоя́щий кано́н на 4, глас 4. Творе́ние Космы мона́ха.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis>
</p>
<p>Ели́цы рожде́ственная сотворя́ем Вопло́щшагося нас ра́ди,/ ра́достию воспои́м Иа́кова Богобра́та и Дави́да Богоотца́́.</p>
<p>Сла́ва в Вы́шних, ли́цы А́нгельстии в Вифлее́ме Ио́сифу предста́ша, глаго́люще,/ с ни́миже Благоизво́лившаго воплоти́тися воспои́м.</p>
<p>Дави́де Богоо́тче, с гу́сльми,/ от ко́рене Иессе́ова вопло́щшася Го́спода,/ Иа́кова пра́веднаго привле́к, воспо́й.</p>
<p>Воспою́ Тебе́, Го́споди Бо́же мой,/ я́ко роди́лся еси́ из Ма́тере Де́вы Святы́я/ и сию́ показа́л еси́ наде́жду душ на́ших.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утвержде́ние на Тя наде́ющихся, Христе́ Бо́же,/ в ве́ре Правосла́вней Твое́й утверди́ нас,/ я́ко Человеколю́бец.</emphasis>
</p>
<p>Ро́ждшагося пло́тию от Де́вы без се́мене Христа́ Бо́га со А́нгелы вси воспое́м,/ сла́ва в Вы́шних Бо́гу, взыва́юще.</p>
<p>Всепра́зднственный нас ра́ди Истощи́вшагося, ве́рнии, пра́здник/ с Дави́дом же и Иа́ковом пе́сньми по достоя́нию почти́м.</p>
<p>Я́ко жени́ху́ от черто́га, из ма́терних ложе́сн/ Дави́д рече́ Го́споду изы́ти,/ его́же ны́не со Иа́ковом воспое́м.</p>
<p>
<red>Богоро́дичен:</red> Безневе́стную и Богоро́дицу Мари́ю почти́м:/ Тоя́ бо ра́ди нам возсия́ Пра́вды Со́лнце.</p>
<p>
<red>Конда́к пра́здника, глас 3:</red>
</p>
<p>Де́ва днесь Пресу́щественнаго ражда́ет,/ и земля́ верте́п Непристу́пному прино́сит./ А́нгели с па́стырьми славосло́вят,/ волсви́ же со звездо́ю путеше́ствуют:/ нас бо ра́ди роди́ся/ Отроча́ мла́до, Преве́чный Бог.</p>
<p>
<red>И́кос:</red>
</p>
<p>Еде́м Вифлее́м отве́рзе,/ прииди́те, ви́дим, пи́щу в та́йне обрето́хом;/ прииди́те, прии́мем су́щая ра́йская внутрь верте́па:/ та́мо яви́ся ко́рень ненапое́н, прозяба́я отпуще́ние;/ та́мо обре́теся кладязь неиско́пан,/ из него́же Дави́д пи́ти дре́вле возжада́ся;/ та́мо Де́ва, ро́ждши Младе́нца,/ жа́жду уста́ви а́бие Ада́мову и Дави́дову./ Сего́ ра́ди к Нему́ и́дем,/ где роди́ся Отроча́ мла́до, Преве́чный Бог.</p>
<p>
<red>Седа́лен, глас 3.</red>
</p>
<p>
<red>Подо́бен:</red> Де́ва днесь:</p>
<p>Ио́сифа пра́веднаго, Де́вы обру́чника,/ с Дави́дом Иа́кова достодо́лжно воспое́м:/ си́и бо, пра́ведною ходи́вше стезе́ю, достиго́ша Небе́сныя оби́тели,/ досто́йно лику́юще со А́нгелы,/ нам про́сят согреше́ний оставле́ние.</p>
<p>
<red>Сла́ва, глас и подо́бен то́йже:</red>
</p>
<p>Де́ва роди́ Творца́ вся́ческих,/ и волсви́ гряд́ут сему́ пло́тию поклони́тися;/ челове́цы со А́нгелы славосло́вят;/ верте́п же и я́сли дароно́сят,/ воспева́юще ро́ждшагося Отроча́ мла́до, Преве́чнаго Бо́га.</p>
<p>
<red>И ны́не, глас 1.</red>
</p>
<p>
<red>Подо́бен:</red> Лик А́нгельский:</p>
<p>Лик проро́ческий пра́зднует Боже́ственне чу́до, в Тебе́ бы́вшее, о Де́во!/ Бо́га бо, вопло́щшася на земли́, породила́ еси́./ Те́мже А́нгели с па́стырьми пою́т,/ волсви́ же ве́рою со Ио́сифом вопию́т Дави́ду чудеса́, Богоотцу́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Твоего́ на земли́ явле́ния, Христе́ Бо́же,/ пропове́дая проро́к прише́ствие,/ с весе́лием вопия́ше:/ сла́ва си́ле Твое́й, Го́споди.</emphasis>
</p>
<p>С волхвы́ Ро́ждшемуся поклони́мся/ и со А́нгелы и Ио́сифом лику́им, боголе́пно взыва́юще:/ сла́ва в Вы́шних Христу́ Бо́гу.</p>
<p>Ца́рствуяй все́ми царьми́ Христо́с,/ по пло́ти от се́мене Дави́дова рожде́йся,/ избра́ннаго Иа́кова прия́т, бра́та, я́коже изво́ли.</p>
<p>От Де́вы Госпо́дь яви́выйся во пло́ти, спросла́ви па́мять ва́шу, святи́и,/ апо́столов лу́чший, Иа́кове, и Дави́де всеблаже́нне.</p>
<p>
<red>Богоро́дичен:</red> Херуви́мских чино́в преиму́щи/ и Бо́га,на ру́ку носи́ма, с пло́тию поне́сши,/ ра́дуйся, Богоро́дице Безневе́стная.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Возсия́вый Свет,/ и просвети́вый у́тро,/ и показа́вши день,/ сла́ва Тебе́, сла́ва Тебе́,/ Иису́се, Сы́не Бо́жий.</emphasis>
</p>
<p>От Де́вы Чи́стыя благоволи́вый роди́тися, Бо́же воплоти́выйся,/ сла́ва Тебе́, сла́ва Тебе́, Ио́сиф вопия́ше.</p>
<p>От Де́вы рожде́йся и па́мять уясни́вый Дави́да и Иа́кова,/ сла́ва Тебе́, сла́ва Тебе́, Иису́се, Сы́не Бо́жий.</p>
<p>Его́же проро́к Дави́д Дождь на Руно́ нарица́ше Богодохнове́нно,/ Иа́ков пропове́да Иису́са, Сы́на Бо́жия.</p>
<p>
<red>Богоро́дичен:</red> А́нгела глас немо́лчно тварь прино́сит Тебе́, Де́во:/ ра́дуйся, Ма́ти Чи́стая Иису́са, Сы́на Бо́жия.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis>
</p>
<p>Предстоя́ху, ужаса́ющеся, чи́ни Небе́снии верте́пу/ и Рождество́ Пречи́стое воспе́ша немо́лчно:/ сла́ва в Вы́шних Бо́гу ро́ждшуся.</p>
<p>Сел еси́ на Престо́ле, я́коже клялся еси́, Влады́ко, проро́ку Дави́ду,/ от Плода́ чре́ва его́ проше́д,/ Иа́кову же Це́ркве преда́л еси́ престо́л, Христе́.</p>
<p>Царь у́бо Дави́д, и проро́к чу́ден,/ и пра́отец показа́ся Боже́ственнаго воплоще́ния,/ первоепи́скоп же учени́к Иа́ков Иису́сов.</p>
<p>
<red>Богоро́дичен:</red> Мо́лимся, о рабе́х Твои́х, Де́во Богоро́дице,/ из Тебе́ Воплоще́ннаго моли́,/ я́ко Тя и Еди́ну Предста́тельницу на́шу ве́мы.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва днесь:</p>
<p>Весе́лия днесь Дави́д исполня́ется Боже́ственный,/ Ио́сиф же хвале́ние со Иа́ковом прино́сит:/ вене́ц бо сро́дством Христо́вым прие́мше, ра́дуются,/ и неизрече́нно на земли́ Ро́ждшагося воспева́ют, и вопию́т:/ Ще́дре, спаса́й Тебе́ чту́щия.</p>
<p>
<red>И́кос:</red>
</p>
<p>Неизрече́нным сове́том ражда́ется пло́тию,/ Безпло́тный опису́ется ны́не те́лом, неопи́санный,/ и спа́сает непрело́жно оба существа́;/ нача́ло прие́млет, И́же естество́м Безнача́льный и Еди́н Безле́тен;/ зри́тся Младе́нец, Сый всесоверше́нный;/ но́сится рука́ми, нося́й вся́ческая./ Те́мже того́ сро́дством почте́нныя/ я́ко Бог венча́ет Свои́м Рождество́м,/ я́же прославля́юще ве́рою, немо́лчно вопие́м:/ Ще́дре, спаса́й Тебе́ чту́щия.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Авраа́мстии иногда́ в Вавило́не о́троцы/ пе́щный пла́мень попра́ша,/ пе́сньми взыва́юще:/ оте́ц на́ших Бо́же, благослове́н еси́.</emphasis>
</p>
<p>Па́че сло́ва Рождеству́ Богоро́дицы Мари́и ли́цы А́нгельстии дивя́щеся, Ио́сифу вопия́ху:/ в Вы́шних сла́ва, и на земли́ мир.</p>
<p>Неве́стово́дец у́бо Дави́д,/ черто́жник же Боже́ственныя Це́ркве Иа́ков бы́вше, глаго́лаху:/ воплоще́йся нас ра́ди, Бо́же, благослове́н еси́.</p>
<p>И́же во проро́цех царь и во царе́х проро́к,/ со Иа́ковом Богому́дрым и нам воспи́й:/ вопло́ще́йся нас ра́ди, Христе́, благослове́н еси́.</p>
<p>
<red>Богоро́дичен:</red> В неопа́льней купине́ и росода́тельней пещи́ Ты прописа́вшися, Ма́ти Пречи́стая,/ без се́мене родила́ еси́ воплоще́ннаго Бо́га, При́сноблагослове́нная.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Царя́ Христа́,/ его́же испове́даша плене́ннии о́троцы,/ в пещи́ глаго́люще ве́лиим гла́сом:/ вся дела́, по́йте Го́спода.</emphasis>
</p>
<p>Вопло́щшагося Христа́, Его́же славосло́виша Небе́сныя си́лы/ и Ио́сиф обру́чник непреста́нно воспева́ет:/ вся дела́, Го́спода по́йте и превозноси́те его́ во ве́ки.</p>
<p>Вопло́щшагося Христа́, его́же прорече́ Дави́д Богооте́ц/ и лю́дем пропове́да Иа́ков, вопия́:/ вся дела́, Го́спода по́йте и превозноси́те его́ во ве́ки.</p>
<p>От Де́вы ро́ждшагося Христа́/ и возвели́чившаго Дави́дову и Иа́ковлю свяще́нную па́мять, я́ко друго́в его́,/ вся дела́, Го́спода по́йте и превозноси́те его́ во ве́ки.</p>
<p>
<red>Богоро́дичен:</red> Царя́ Христа́, его́же нам роди́ Богоро́дица Мари́я,/ и по Рождестве́ пребы́сть Де́ва Чи́стая,/ вся дела́, Го́спода по́йте и превозноси́те его́ во ве́ки.</p>
<p>
<red>На 9-й пе́сни поем:</red>Честне́йшую:</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Моисе́й на горе́ неопали́мую купину́ ви́де,/ Ио́сиф в верте́пе неизрече́нное Рождество́ слы́ша,/ Нескве́рная Де́во,/ Безму́жная Ма́ти,/ пе́сньми Тя, Богоро́дице, велича́ем.</emphasis>
</p>
<p>Ро́ждшемуся от Де́вы вся тварь тре́петом послужи́:/ Небеса ́у́бо — звездо́ю, земля́ же — я́сльми,/ гора́ — верте́пом, волсви́ — дарми́,/ па́стырие — чудесе́м, А́нгели же — сла́ва в Вы́шних Бо́гу.</p>
<p>Царь от па́стырей дре́вле у́бо Дави́д бысть,/ от коле́на же Иу́дова и ца́рскаго ты, Иа́кове, па́стырь па́ствы показа́лся еси́/ Вопло́щшагося, А́гнца Вы́шняго и Сы́на Бо́жия.</p>
<p>Вифлее́ме, ны́не весели́ся, град быв но́ваго Дави́да,/ и Сио́не, возвеща́й Церкве́й старе́йшинство, о́бщее весе́лие, всех Царя́,/ и того́ уго́дники ны́не восприе́мши.</p>
<p>
<red>Богоро́дичен:</red> А́нгельстии собо́ри Тя, Богоро́ди́тельнице, сла́вят,/ и челове́ческий род Тя непреста́нно пе́сньми почита́ет,/ Ты бо Боже́ственным Рождество́м земны́я с Небе́сными совокупи́ла еси́./ Те́мже Тя почита́ем.</p>
<p>
<red>Свети́лен воскресе́н. Сла́ва, святы́х.</red>
</p>
<p>
<red>Подо́бен:</red> Со ученики́:</p>
<p>Со Иа́ковом воспои́м, сла́вным Богобра́том, Дави́да Богоотца́,/ Ио́сифа же Боже́ственнаго, Богоро́дицы обру́чника:/ Христо́ву Боже́ственному Рождеству́ послужи́ша во гра́де Вифлее́ме боголе́пно,/ со А́нгелы, волхвы́ же и па́стырьми тому́ песнь пою́ще,/ я́ко Бо́гу и Влады́це.</p>
<p>
<red>И ны́не, пра́здника.</red>
</p>
<p>
<red>На хва́литех стихи́ры воскресны 4 и пра́здника 4, 4-го гла́са, с припевы пра́здника.</red>
</p>
<p>
<red>Сла́ва, глас 8:</red>
</p>
<p>Кровь, и огнь, и куре́ние ды́ма,/ чудеса́ на земли́, я́же прови́де Ио́иль:/ кровь — вопло́щение, огнь — Божество́,/ куре́ние же дыма — Дух Святы́й, наше́дый на Де́ву/ и ми́р облагоуха́вший./ Ве́лие та́инство Твоего́ вочелове́чения,/ Го́споди, сла́ва Тебе́.</p>
<p>
<red>И ны́не:</red> Преблагослове́нна еси́, Богоро́дице Де́во:</p>
<p>
<red>Славосло́вие вели́кое. Тропа́рь воскресе́н и отпу́ст. Стихи́ра Ева́нгельская, час 1-й, и конечный отпу́ст. На часех тропа́рь воскресе́н.</red>Сла́ва,
<red>пра́здника.</red>
И ны́не,
<red>Богоро́дичен. И святы́х тропа́рь, пременя́юще, глаго́лем. По </red>
О́тче наш:
<red>конда́к пра́здника и святы́х, пременя́юще, глаго́лем.</red></p>
<p>
<red>На Литурги́и: Блаже́нны гла́са на 4, и пра́здника на 4, и святы́х песнь 6-я на 4. По входе тропа́рь воскресе́н, и пра́здника, и святы́х.</red> Сла́ва,
<red>конда́к святы́х.</red>
И ны́не,
<red>пра́здника. Проки́мен гла́са и святы́х, глас 4: </red>
Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га, Го́спода от исто́чник Изра́илевых.
<red>Апо́стол к Гала́том, зача́ло 200.</red>
Аллилу́ия,
<red>глас 4:</red>
Помяни́, Го́споди, Дави́да, и всю кро́тость его́.
<red>Ева́нгелие от Матфе́я, зача́ло 4. Прича́стен:</red>
Хвали́те Го́спода:
<red>Други́й:</red>
Ра́дуйтеся:</p>
<p>
<red>Указ о Апо́столех и о Ева́нгелиях, я́же быва́ет суббо́та и Неде́ля по Рождестве́ Христо́ве, и дру́гая суббо́та и неде́ля, пред Богоявле́нием.</red>
</p>
<p>
<red>Подоба́ет ве́дати, я́ко а́ще случи́тся Рождество́ Христо́во в неде́лю и тогда́ быва́ет между́ Рождество́м Христо́вым и Богоявле́нием еди́на суббо́та и неде́ля,и поем Неде́лю по Рождестве́ Христо́ве наутрие пра́здника Рождества́ Христо́ва в понеде́льник декабря́ в 26-й день, я́коже указася на ряду в понеде́льник наутрие пра́здника.</red>
</p>
<p>
<red>На Литурги́и: чтем Апо́стол и Ева́нгелие Неде́ли, я́же по Рождестве́ Христо́ве. А суббо́те, я́же по Рождестве́ Христо́ве, чтем Апо́стол и Ева́нгелие в суббо́ту на отдание пра́здника Рождества́ Христо́ва пре́жде, та́же суббо́те пред Богоявле́нием. Проки́мен же, аллилу́ия и прича́стен, пра́здника. А в 1-е января проки́мен, Апо́стол и Ева́нгелие чтем Неде́ли пред Богоявле́нием, я́коже в настоя́щей главе́ в ряду изъяви́тся.</red>
</p>
<p>
<red>Аще  </red>ли Рождество́ Христо́во в понеде́льник:</p>
<p>
<red>И тогда́ быва́ет между́ Рождество́м Христо́вым и Богоявле́нием суббо́та и неде́ля еди́на, и суббо́та по Рождестве́ Христо́ве тогда́ быва́ет декабря́ в 30-й день. На Литурги́и: проки́мен, Апо́стол, аллилу́ия, Ева́нгелие и прича́стен, пре́жде чтем суббо́те по Рождестве́ Христо́ве, та́же Апо́стол и Ева́нгелие суббо́те пред Богоявле́нием. А Неде́ли, я́же по Рождестве́ Христо́ве, чтем на Литурги́и во отдание пра́здника Рождества́ Христо́ва, Апо́стол и Ева́нгелие, я́коже указася на ряду. А Неде́ли, я́же пред Богоявле́нием, проки́мен, Апо́стол, аллилу́ия и Ева́нгелие чтем января в 1-й день, я́коже укажется на ряду, егда́ случи́тся Обрезание и па́мять свята́го Василия Вели́каго в неде́лю.</red>
</p>
<p>
<red>Аще ли  </red>Рождество́  Христо́во во вторник:</p>
<p>
<red>И тогда́ быва́ет между́ Рождество́м Христо́вым и Богоявле́нием две суббо́ты, а неде́ля еди́на. И суббо́та, я́же по Рождестве́ Христо́ве, тогда́ быва́ет декабря́ в 29-й день.</red>
</p>
<p>
<red>На Литурги́и: проки́мен, Апо́стол, аллилу́ия, Ева́нгелие и прича́стен, пре́жде суббо́те по Рождестве́ Христо́ве и потом младе́нцем. А Неде́ли, я́же по Рождестве́ Христо́ве, поем слу́жбу декабря́ в 30-й день, я́коже указася на ряду. А Неде́ли, я́же пред Богоявле́нием, Ева́нгелие у́треннее и на Литурги́и проки́мен, Апо́стол, аллилу́ия и Ева́нгелие чтем пре́жде января в 1-й день, и потом Обрезания, и свята́го Василия Вели́каго еди́но. Прича́стен: </red>Хва́лите Го́спода:
<red>Други́й:</red>
В па́мять ве́чную:</p>
<p>
<red>Аще ли </red>Рождество́ Христо́во в среду, или́ в четверто́к, или́ в пяток:</p>
<p>
<red>И тогда́ быва́ют между́ Рождество́м Христо́вым и Богоявле́нием две суббо́ты и неде́ли. В 1-ю у́бо неде́лю чтется Апо́стол и Ева́нгелие суббо́те и Неде́ли по Рождестве́ Христо́ве. А во 2-ю суббо́ту и неде́лю чтется Апо́стол и Ева́нгелие суббо́те и Неде́ли, я́же пред Богоявле́нием.</red>
</p>
<p>
<red>Аще ли Рождество́ Христо́во в суббо́ту:</red>
</p>
<p>
<red>И тогда́ быва́ют между́ Рождество́м Христо́вым и Богоявле́нием две неде́ли, а суббо́та еди́на. И Неде́ли, я́же по Рождестве́ Христо́ве, поем слу́жбу наутрие Рождества́ Христо́ва в неде́лю, я́коже указася на ряду. А отдание Рождества́ Христо́ва тогда́ быва́ет в пяток. И поем слу́жбу отдания Рождества́ Христо́ва, я́коже указася на ряду. То́чию на Литурги́и проки́мен, аллилу́ия и прича́стен пра́здника. Апо́стол же и Ева́нгелие суббо́те по Рождестве́ Христо́ве. В суббо́ту, я́же пред Богоявле́нием, на Литурги́и Апо́стол и Ева́нгелие чтем января в 1-й день пре́жде Обрезания и потом суббо́те пред Богоявле́нием. А наутрие в настоя́щую неде́лю на у́трени Ева́нгелие чтем воскресное рядовое. А на Литурги́и: проки́мен, Апо́стол, аллилу́ия и Ева́нгелие пре́жде Неде́ли пред Богоявле́нием, та́же свята́го. Ряд же чтем под зача́ло, а́ще не бу́дет отступки. Прича́стен</red>: Хвали́те Го́спода:
<red>и свята́го.</red></p>
</section>
