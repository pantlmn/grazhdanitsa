<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И преподо́бнаго отца́ на́шего и испове́дника Феодора начерта́ннаго и бра́та Феофа́на творца́</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Я́ко до́бля:</p>
<p>Соше́дшеся, празднолю́бцы, та́йно,/ моле́бную и честну́ю пра́зднуем первому́ченика днесь па́мять,/ в сей прие́млюще исцеле́ния/ честны́х дарова́ний его́, и возопийм:/ достопе́тый му́чениче,/ моли́ изба́вится от бед/ творя́щим па́мять твою́.</p>
<p>
<red>Та́же стихи́ры:</red>я́ко степени:
<red>и</red>
Ду́ха благода́тию:
<emphasis>
<red>(зри день сей ниже).</red></emphasis>
</p>
<p>
<red>Сла́ва, глас 5:</red>
</p>
<p>Первому́чениче апо́столе и перводи́аконе,/ дверь му́чеников и сла́ва пра́ведных,/ апо́столов похвало́,/ ты Небеса ́ви́дел еси́ отве́рста, на суди́щи стоя́,/ и Сы́на Бо́жия, одесну́ю стоя́ща Неви́димаго Отца́./ Те́мже, я́ко А́нгел, возсия́в лице́м,/ в ра́дости взыва́л еси́ о побива́ющих тя каме́нием:/ не поста́ви им греха́ сего́./ И ны́не испроси́ от любве́ хваля́щим тя/ очище́ние грехо́в и ве́лию ми́лость.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 2:</red>
</p>
<p>Первый в диа́конех,/ первый и в му́ченицех показа́лся еси́,/ всесвяты́й Стефа́не,/ путь бо был еси́ святы́м/ и мно́ги Го́споду приве́л еси́ му́ченики./ Тем Не́бо тебе́ отве́рзеся и Бог тебе́ яви́ся,/ того́ моли́ спасти́ся душа́м на́шим.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Во свяы́ню обле́клся еси́, Стефа́не блаже́нне,/ первому́чениче и перводиа́коне,/ А́нгелов соприча́стниче,/ хода́тайствуй и моли́ся о нас/ Спа́су Го́споду безгре́шному.</p>
<p>
<red>Стих:</red> Насажде́ни в дому́ Госпо́дни/ во дворе́х Бо́га на́шего процвету́т.</p>
<p>Первому́ченика и до́бляго Христо́ва уго́дника,/ Стефа́на перводи́акона досто́йно почти́м,/ той бо, стоя́ посреди́ беззако́нников,/ одесну́ю Отца́ Сы́на ви́де.</p>
<p>
<red>Сла́ва, глас 8:</red>
</p>
<p>Ра́дуйся о Го́споде, венцен о́сче Стефа́не,/ подо́бник Влады́ки,/ зане́же и первому́ченик был еси́ Христа́ Царя́ на́шего/ и лесть беззако́нных иуде́й упра́зди́л еси́,/ моля́ся о нас ко Го́споду.</p>
<p>
<red>И ны́не, пра́здника.</red>
</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры апо́стола 3 и преподо́бнаго 3.</red></p>
<p>
<red>Стихи́ры апо́стола, глас 4.</red>
</p>
<p>
<red>Подо́бен:</red> Я́ко до́бля:</p>
<p>Ду́ха благода́тию просвети́в помышле́ние,/ зра́ком я́ко А́нгел яви́лся еси́, Стефа́не,/ облиста́вшу телеси́ вну́треннею све́тлостию/ и зарю́ душе́вную явля́ющу ви́дящим,/ ея́же ра́ди получи́л еси́ и све́та зре́ние,/ Небесе́м, тебе́ пресла́вно отве́рзеным,/ нача́ло му́чеников и похвало́.</p>
<p>Я́ко степе́ни и ле́ствица на Небе́сный восхо́д,/ ка́менная мета́ния бы́ша тебе́./ На ня́же вшед, ви́дел еси́/ стоя́ща Го́спода одесну́ю Отца́,/ Тебе́ тезоимени́т вене́ц простира́юща/ десни́цею живоно́сною,/ его́же близ я́ко добропобе́дник, предстои́ши/ и страда́льцев верхо́вный.</p>
<p>Зна́меньми, и чудесы́ блиста́яся,/ и догма́ты, пребеззако́нных погаси́л еси́ собо́рище,/ и от них убива́емь,/ и ка́мением метаемь,/ за убива́ющия тя о оставле́нии моли́лся еси́,/ подо́бяся гла́су Спа́сову,/ Его́же в руки́ пре́дал еси́ твой дух,/ свяще́нный Стефа́не.</p>
<p>
<red>И́ны стихи́ры преподо́бнаго, глас и подо́бен то́йже:</red>
</p>
<p>Стра́нничества я́звам/ приложи́шася тебе́ я́звы/ заточе́ния, преподо́бне, люте́йшая,/ пребеззако́нно держа́щему престо́л зако́нный,/ и смуща́ющу лю́те зако́ны ве́ры,/ и Пречи́стый Спа́сов о́браз низлага́ющу,/ его́же благода́тию Боже́ственною,/ Христо́в уго́дниче, посрами́л еси́.</p>
<p>Ни темни́ца тя, ни теснота́,/ ниже́ тьма несве́т лая,/ ни ра́ны, ни бие́ния, о́тче,/ возмого́ша к Бо́гу любве́ разлучи́ти, Фео́доре,/ ниже́ неду́г лют, и долг, и нестерпи́мь,/ ниже́ скудость пи́щи, Богоглаго́ливе,/ но непрело́жне претерпе́л еси́,/ прови́дя твои́х трудо́в воздая́ние.</p>
<p>Вме́сто ско́рби осла́бу,/ вме́сто боле́зней наслажде́ние,/ вме́сто тьмы осия́ние/ тебе́ дарова́ Подвигополо́жник Пра́ведный./ Вме́сто же, чу́дне, на лице́ твое́м писа́ния/ написа́лся еси́ в кни́зе Жи́зни,/ Це́ркви же перворо́дных вчини́лся еси́ в Вы́шних/ и ко А́нгелов торжеству́/ прера́достно прише́л еси́.</p>
<p>
<red>Сла́ва, глас 2. Анато́лиево:</red>
</p>
<p>Царю́ и Влады́це всех,/ ро́ждшемуся на земли́,/ вене́ц пресве́тел прино́сится,/ не от ка́мений честны́х устро́ен,/ но от свои́х крове́й процвете́н./ Но, о мучениколю́бцы!/ Прииди́те, пе́сний цве́ты взе́мше, главы́ увязе́м/ и, пе́сни воспева́юще, рцем:/ му́дростию и благода́тию ду́шу просвети́вый, первому́чениче,/ Христа́ Бо́га проси́ нам ми́ра и ве́лия ми́лости.</p>
<p>
<red>И ны́не, глас то́йже:</red>
</p>
<p>Ве́лие и пресла́вное чу́до соверши́ся днесь:/ Де́ва ражда́ет и утро́ба не истлева́ет,/ Сло́во воплоща́ется и Отца́ не отлуча́ется./ А́нгели с па́стыри сла́вят,/ и мы с ни́ми вопие́м:/ сла́ва в Вы́шних Бо́гу, и на земли́ мир.</p>
<p>
<red>Вход. Проки́мен дне. И чте́ния.</red>
</p>
<p>Дея́ний святы́х апо́стол чте́ние (главы́ 6,1-7,10):</p>
<p>Во днех же сих умно́жившимся ученико́м,/ бысть ропта́ние е́ллинов ко евре́ом,/ я́ко презира́еми быва́ху во вседне́внем служе́нии вдови́цы их./ Призва́вше же двана́десять мно́жество учени́к, ре́ша:/ не уго́дно есть нам, оста́вльшим сло́во Бо́жие,/ служи́ти трапе́зам./ Усмотри́те у́бо, бра́тие, мужи от вас свиде́тельствованы седмь,/ испо́лнены ду́ха Свята и прему́дрости,/ и́хже поста́вим над слу́жбою се́ю,/ мы же в моли́тве и служе́нии сло́ва пребу́дем./ И уго́дно бысть сло́во сие́ пред всем наро́дом,/ и избра́ша Стефа́на, му́жа испо́лнена ве́ры и ду́ха Свята,/ и Фили́ппа, и Про́хора, и Никано́ра,/ и Ти́мона, и Парме́на, и Никола́я, прише́льца Антиохи́йскаго,/ и́хже поста́виша пред апо́столы/ и помоли́вшеся возложи́ша на ня ру́це./ И сло́во Бо́жие растя́ше, и мно́жашеся число́ учени́к во Иерусали́ме зело́,/ мног же наро́д свяще́нников послуша́ху ве́ры.</p>
<p>Стефа́н же, испо́лнь ве́ры и си́лы,/ творя́ше зна́мения и чудеса́ ве́лия в лю́дех./ Воста́ша же не́ции от со́нма, глаго́лемаго Ливерти́нска,/ и Кирини́йска, и Алекса́ндрска,/ и и́же от Килики́и и Аси́и, стяза́ющеся со Стефа́ном./ И не можа́ху проти́ву ста́ти прему́дрости и Ду́ху, И́мже глаго́лаше./ Тогда́ подусти́ша мужи, глаго́лющия:/ я́ко слы́шахом его́, глаго́люща глаго́лы ху́льныя на Моисе́я и на Бо́га./ Сподвиго́ша же лю́ди, и ста́рцы, и кни́жники,/ и, напа́дше, восхи́тиша его́,/ и приведо́ша на со́нмище./ Поста́виша же свиде́тели ложны, глаго́лющия:/ я́ко челове́к сей не престае́т глаго́лы ху́льныя, глаго́ля на ме́сто свято́е сие́ и зако́н./ Слы́шахом бо его́ глаго́люща,/  я́ко Иису́с Назоре́й, Сей разори́т ме́сто сие́/ и измеии́т обы́чаи,/ я́же предаде́ нам Моисе́й./ И, воззре́вше нань, вси, седя́щии в со́нмищи,/ ви́деша лице́ его́, я́ко лице́ А́нгела./ Рече́ же архиере́й:/ а́ще у́бо сия́ та́ко суть?/ Он же рече́:/ му́жие, бра́тие и отцы́, послу́шайте./ Бог сла́вы яви́ся отцу́ на́шему Авраа́му, су́щу в Месопота́мии,/ пре́жде да́же не всели́тися ему́ в Харра́нь./ И рече́ к нему́:/ изы́ди от земли́ твоея́,/ и от ро́да твоего́, и от до́му отца́ твоего́/ и прииди́ в зе́млю, ю́же а́ще ти покажу́./ Тогда́, изше́д от земли́ Халде́йския, всели́ся в Харра́нь,/ и отту́ду, по уме́ртвии отца́ его́,/ пресели́ его́ в зе́млю сию́, на нея́же вы ны́не живете́./ И не даде́ ему́ насле́дия в ней, ниже́ стопы́ но́гу,/ и обеща́ да́ти ему́ ю во одержа́ние/ и се́мени его́ по нем, не су́щу ему́ ча́ду./ Глаго́ла же си́це Бог:/ я́ко бу́дет се́мя его́ прише́льцы в земли́ чужде́й,/ и порабо́тят е, и озло́бят лет четы́реста./ И язы́ку, ему́же порабо́тают, сужду́ Аз, рече́ Бог,/ и по сих изы́дут, и послужа́т Ми на ме́сте сем./ И даде́ ему́ заве́т обре́зания./ И та́ко роди́ Исаа́ка, и обре́за его́ в день осьмы́й;/ и Исаа́к Иа́кова, и Иа́ков двана́десять патриа́рх./ И патриа́рси, позави́девше Ио́сифу, прода́ша его́ во Еги́пет,/ и бе Бог с ним./ И изъя́т его́ от всех скорбе́й его́,/ и даде́ ему́ благода́ть и прему́дрость пред фарао́ном, царе́м Еги́петским,/ и поста́ви его́ нача́льника над Еги́птом и над всем до́мом свои́м.</p>
<p>Дея́ний святы́х апо́стол чте́ние
<red>(главы́ 7, 11-7, 35):</red></p>
<p>Прии́де же глад на всю зе́млю Еги́петскую и Хана́аню/ и скорбь ве́лия,/ и не обрета́ху сы́тости отцы́ наши./</p>
<p>Слы́шав же Иа́ков су́щую пшени́цу во Еги́пте,/ посла́ отцы́ на́ша пе́рвее./ И внегда́ второ́е приидо́ша,/ позна́н бысть Ио́сиф бра́тии своей,/ и я́ве бысть фарао́ну род Ио́сифов./ Посла́в же, Ио́сиф призва́ отца́ своего́ Иа́кова/ и все сро́дство свое́, се́дмьдесят и пять душ./ Сни́де же Иа́ков во Еги́пет и сконча́ся сам и отцы́ наши./ И принесе́ни бы́ша в Сихе́м, и положе́ни бы́ша во гро́бе,/ его́же купи́ Авраа́м цено́ю сребра́/ от сыно́в Еммо́ра Сихе́мова./ И я́коже приближа́шеся вре́мя обетова́ния,/ и́мже кля́тся Бог Авраа́му,/ возрасто́ша лю́дие и умно́жишася во Еги́пте,/ до́ндеже наста́ царь ин во Еги́пте,/ и́же не зна́ше Ио́сифа./ Сей, зле умы́слив о ро́де на́шем,/ озло́би отцы́ на́ша умори́ти младе́нцы их и не оживи́ти./ В не́же вре́мя роди́ся Моисе́й,/ и бе уго́ден Бо́гови,/ и́же пита́н бысть м́есяцы три в до́му отца́ своего́./ Изве́ржена же его́,/ взят его́ дщи фарао́нова/ и воспита́ и́ себе́ в сы́на./ И нака́зан бысть Моисе́й всей прему́дрости еги́петстей,/ бе же си́лен в словесе́х и де́лех./ Егда́ же исполня́шеся ему́ лет четы́редесятих вре́мя,/ взы́де на се́рдце ему́ посети́ти бра́тию свою́, сы́ны Изра́илевы./ И, ви́дев не́коего оби́дима, посо́бствова/ и сотвори́ отмще́ние оби́димому, уби́в еги́птянина./ Мня́ше же разуме́ти бра́тиям свои́м,/ я́ко Бог руко́ю его́ даст им спасе́ние,/ они́ же не разуме́ша./ Во у́трий же день яви́ся им, тя́жущимся,/ и привлача́ше их в прими́рение, рек:/ му́жие, бра́тия есте́ вы,/ вску́ю оби́дите друг дру́га?/ Оби́дяй же бли́жняго отри́ну и́, рек:/ кто тя поста́ви кня́зя и судию́ над на́ми?/ Еда́ уби́ти мя ты хо́щеши,/ и́мже о́бразом уби́л еси́ вчера еги́птянина?/ Бежа же Моисе́й о словеси́ сем,/ и бысть пришле́ц в земли́ Мадиа́мстей,/ иде́же роди́ сы́на два./ И испо́лньшимся ле́том четы́редесятим,/ яви́ся ему́ в пусты́ни горы́ Сина́йския А́нгел Госпо́день в пла́мени о́гненне в купине́. Моисе́й же, ви́дев, дивля́шеся ви́дению./ Приступа́ющу же ему́ разуме́ти,/ бысть глас Госпо́день к нему́:/ Аз Бог оте́ц твои́х,/ Бог Авраа́мов, и Бог Исаа́ков, и Бог Иа́ковль./ Тре́петен же быв Моисе́й, не сме́яше смотри́ти./ Рече́ же ему́ Г оспо́дь:/ иззу́й сапоги́ но́гу твое́ю,/ ме́сто бо, на не́мже стои́ши,/ земля́ свя́та есть./ Ви́дя, ви́дех озлобле́ние люде́й Мои́х, и́же во Еги́пте,/ и стена́ние их услы́шах,/ и снидо́х изъя́ти их./ И ны́не гряди́, и послю́ тя во Еги́пет./ Сего́ Моисе́я, его́же отри́нуша, ре́кше:/ кто тя поста́ви нача́льника и судию́?/ сего́ Бог кня́зя и изба́вителя посла́ руко́ю А́нгела,/ Вы́шагося ему́ в купине́.</p>
<p>Дея́ний святы́х апо́стол чте́ние
<red>(глава 7, 35-60):</red></p>
<p>Сей изведе́ их,/ сотво́рь чудеса́ и зна́мения в земли́ Еги́петстей, и в Чермно́м мо́ри,/ и в пусты́ни лет четы́редесять./ Сей есть Моисе́й,/ реки́й сыно́м Изра́илевым:/ Проро́ка вам воздви́гнет Госпо́дь Бог ваш от бра́тии ва́шея, я́ко мене́,/ того́ послу́шайте./ Сей есть бы́вый в це́ркви в пусты́ни со А́нгелом,/ глаго́лавшим ему́ на горе́ Сина́йстей,/ и со отцы́ на́шими,/ и́же прия́т словеса́ жи́ва да́ти нам./ Его́же не восхоте́ша піослу́шати отцы́ наши,/ но отри́нуша и́, и обрати́шася се́рдцем свои́м во Еги́пет, ре́кше Ааро́ну:/ сотвори́ нам боги, и́же преды́дут пред на́ми,/ Моисе́ю бо сему́, и́же изведе́ нас от земли́ Еги́петския,/ не ве́мы, что бысть ему́./ И сотвори́ша тельца́ во дни о́ны,/ и принесо́ша же́ртву и́долу,/ и веселя́хуся в де́лех ру́ку свое́ю./ Отврати́ся же Бог и предаде́ их служи́ти во́ем Небе́сным,/ я́коже пи́сано есть в кни́зе проро́к:/ еда́ заколе́ния и же́ртвы принесо́сте Ми лет четы́редесять в пусты́ни, до́ме Изра́илев?/ И восприя́сте ски́нию Моло́хову/ и звезду́ Бо́га ва́шего Ремфа́на,/ о́бразы, я́же сотвори́сте покланя́тися им,/ и преселю́ вы да́лее Вавило́на./ Сень свиде́ния бя́ше отце́м на́шим в пусты́ни,/ я́коже повеле́ Глаго́ляй Моисе́ови,/ сотвори́ти ю по о́бразу, его́же ви́де./ Ю́же и внесо́ша, прие́мше, отцы́ на́ши со Иису́сом во одержа́ние язы́ком,/ и́хже изри́ну Бог от лица́ оте́ц на́ших,/ да́же до дний Дави́да,/ и́же обре́те благода́ть пред Бо́гом и испроси́ обрести́ селе́ние Бо́гу Иа́ковлю.</p>
<p>Соломо́н же созда́ ему́ храм./ Но Вы́шний не в рукотворе́нных це́рквах живе́т,/ я́коже проро́к глаго́лет:/ Не́бо Мне престо́л есть,/ земля́ же подно́жие нога́ма Мои́ма./ Кий храм сози́ждете Ми, — глаго́лет Госпо́дь, —/ или́ ко́е ме́сто поко́ищу Моему́?/ Не рука́ ли Моя́ сотвори́ сия́ вся?/ Жестоковы́йнии! и необре́заннии сердцы́ и ушесы́!/ вы при́сно Ду́ху Свято́му проти́витеся,/ я́коже отцы́ ва́ши, та́ко и вы./ Кого от проро́к не изгна́ша отцы́ ва́ши?/ И уби́ша предвозвести́вшия о прише́ствии Пра́веднаго,/ Его́же вы ны́не преда́теле и уби́йцы бы́сте,/ и́же прия́сте зако́н устрое́нием А́нгельским и не сохрани́сте./ Слыша́ще же сия́, распыха́хуся сердцы́ свои́ми и скрежет́аху зубы́ нань./ Стефа́н же сый, испо́лнь ду́ха Свя́та,/ воззре́в на Не́бо, ви́де сла́ву Бо́жию/ и Иису́са, стоя́ща одесну́ю Бо́га, и рече́:/ се ви́жу Небеса ́отве́рста/ и Сы́на Челове́ча, одесну́ю стоя́ща Бо́га./ Возопи́вше же гла́сом ве́лиим, затыка́ху уши свои́/ и устреми́шася единоду́шно нань./ И, изве́дше вне гра́да, ка́мением побива́ху его́./ И свиде́телие, сне́мше ри́зы своя́,/ положи́ша при ногу́ ю́ноши, нарица́емаго Са́вла,/ и ка́мением побива́ху Стефа́на, моля́щася и глаго́люща:/ Го́споди Иису́се, приими́ дух мой./ Прекло́нь же коле́на, возопи́ гла́сом ве́лиим:/ Г осподи, не поста́ви им греха́ сего́!/ И, сия́ рек, у́спе.</p>
<p>
<red>На литии́ стихи́ры, глас 1:</red>
</p>
<p>Стефа́не, му́чеников первострада́льне,/ служи́телей основа́ние,/ апо́столов избра́нный,/ све́тло творя́щия твое светоно́сное торжество́/ све́том незаходи́мым, му́чениче, озари́,/ грехо́вную разоря́я тьму,/ благода́ть и ми́лость подая́ рабо́м твои́м,/ и к животу́ ве́чнующему наставля́й твои́ми моли́твами.</p>
<p>Вене́ц благода́тей твой верх,/ Стефа́не, му́чениче Христо́в,/ тезоимени́тно прие́м/ и, я́ко гри́вну злату́, доброде́телей обложи́в твое́й вы́и,/ му́дрости был еси́ прему́дростное жили́ще,/ ю́же поче́л еси́,/ притяжа́в любе́зну себе́,/ ея́же ра́ди почти́лся еси́ сла́вою и благода́тию.</p>
<p>Вене́ц су́щему че́стен Царю́ и Бо́гу/ прине́слся еси́, апо́столе,/ ка́менным бие́нием,/ сло́весен и многоче́стен па́че зла́та и ка́мене честна́го,/ венча́н сла́вою и благода́тиею, Стефа́не всече́стне,/ му́чеников первострада́льне,/ сла́вное де́ло же и и́мя,/ помяни́ всех нас.</p>
<p>
<red>Сла́ва, глас 4:</red>
</p>
<p>Стефа́н — до́брое нача́ло му́чеников,/ полн благода́ти и си́лы,/ творя́й зна́мения и чудеса́ ве́лия в лю́дех,/ от беззако́нных ка́мением побие́н быва́ше,/ но просвети́ся, я́ко А́нгел,/ и зрит сла́ву Тебе́, распе́ншагося нас ра́ди, одесну́ю Си́лы,/ и ду́хом благода́ти на Небеса ́взима́шеся,/ и сего́ ра́ди с ликостоя́нии А́нгельскими водворя́яся,/ мо́лится спасти́ся душа́м на́шим.</p>
<p>
<red>И ны́не, пра́здника:</red>Непостижи́мо соверша́емое в Вифлее́ме:
<emphasis>
<red>(зри день сей выше).</red></emphasis>
</p>
<p>
<red>На стихо́вне стихи́ры, глас 1.</red></p>
<p>
<red>Подо́бен:</red> Небе́сных чино́в:</p>
<p>Из Отца́ пре́жде век возсия́вша,/ и я́ко Сы́на в не́дре О́тчем присносу́ща,/ па́ки в после́дняя на рука́х Ма́терних,/ я́ко на Престо́ле,седя́щаго,/ и от А́нгелов, па́стырей, волхво́в же,/ ны́не покланя́емаго воспои́м.</p>
<p>
<red>Стих:</red> Из чре́ва пре́жде денни́цы роди́х Тя,/ кля́тся Госпо́дь и не раска́ется.</p>
<p>В Вифлее́м соше́дшеся, ве́рнии,/ у́зрим всех Творца́,/ лежа́щаго во я́слех,/ и от земли́ Халде́йския/ дар избра́нный прине́сшия тривеще́ственный/ я́ко Царю́ и Бо́гу/ и нас ра́ди тридне́вному су́щу мертвецу.</p>
<p>
<red>Стих:</red> Рече́ Госпо́дь Го́сподеви моему́:/ седи́ одесну́ю Мене́.</p>
<p>Из Де́вы роди́лся еси́ в верте́пе,/ и во́инства А́нгельская, обстоя́ще, вопия́ху:/ сла́ва в Вы́шних Тебе́, Бо́гу,/ ро́ждшемуся в ра́бии о́бразе,/ и обно́вльшему мир, во чре́ве Де́вы/ и Неискусому́жныя Ма́тере.</p>
<p>
<red>Сла́ва, глас 6. Анато́лиево:</red>
</p>
<p>Пе́рвый в му́ченицех показа́лся еси́/ и в диа́конех, Стефа́не апо́столе,/ страда́льцев удобре́ние, ве́рных утвержде́ние,/ сла́ва пра́ведных./ Честну́ю твою́ па́мять пра́зднующим проси́,/ я́ко предстоя́ Престо́лу Христа́ Всецаря́,/ прегреше́ний очище́ния/ и Ца́рствия Небе́снаго сподо́битися.</p>
<p>
<red>И ны́не, глас то́йже. Ге́рманово:</red>
</p>
<p>Лику́ют А́нгели вси на Небеси́,/ и ра́дуются челове́цы днесь;/ игра́ет же вся тварь ро́ждшагося ра́ди в Вифлее́ме Спа́са Го́спода,/ я́ко вся́кая лесть и́дольская преста́,/ и ца́рствует Христо́с во ве́ки.</p>
<p>
<red>Тропа́рь свята́го, глас 4:</red>
</p>
<p>По́двигом до́брым подвиза́лся еси́,/ первому́чениче Христо́в, и апо́столе, и архидиа́коне Стефа́не,/ и мучи́телей обличи́л еси́ нече́стие:/ ка́мением бо побие́н от рук беззако́нных,/ вене́ц от я́же свы́ше десни́цы прия́л еси́/ и к Бо́гу взыва́л еси́, вопия́:/ Го́споди, не поста́ви им греха́ сего́.</p>
<p>
<red>Ин тропа́рь, глас 3:</red>
</p>
<p>Апо́столом совсе́льник/ и страстоте́рпцем первострада́лец,/ Христо́в служи́тель, прехва́льне Стефа́не,/ пе́рвее бо соверши́в муче́ния тече́ние,/ безчи́сленныя ро́ды челове́к ра́вно Подвигополо́жнику Христу́ приведе́./ Те́мже я́ко апо́стола и страда́льца верхо́внаго/ чту́ще тя, мо́лим:/ моли́ Христа́ Бо́га/ дарова́ти нам ве́лию ми́лость.</p>
<p>
<red>Сла́ва, преподо́бнаго. Тропа́рь, глас 8:</red>
</p>
<p>Правосла́вия наста́вниче,/ благоче́стия учи́телю и чистоты́,/ вселе́нныя свети́льниче,/ мона́шествующих Богодохнове́нное удобре́ние,/ Фео́доре прему́дре,/ уче́ньми твои́ми вся просвети́л еси́, цевни́це духо́вная;/ моли́ Христа́ Бо́га спасти́ся душа́м на́шим.</p>
<p>
<red>И ны́не, пра́здника:</red> Рождество́ Твое́, Христе́ Бо́же:</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь пра́здника, еди́ножды и апо́стола, еди́ножды. Сла́ва, преподо́бнаго. И ны́не, пра́здника.</red></p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Ли́цы му́ченичестии святу́ю твою́ па́мять в пе́снех и пе́ниих, апо́столе Стефа́не, чтут,/ пресла́вною бо душе́ю твое́ю красоту́ свою́ восприя́ша./ Темже днесь и честна́я Це́рковь, велича́ющи тя,/ Царя́ ро́ждшагося прославля́ет, Еди́наго Человеколю́бца.</p>
<p>
<red>Сла́ва, и ны́не, пра́здника, глас 3.</red>
</p>
<p>
<red>Подо́бен: Де́ва днесь:</red>
</p>
<p>Безсе́менное зача́тие Изба́вителя ражда́ет,/ и волсви́ прихо́дят Жи́зни поклони́тися,/ челове́цы со А́нгелы славосло́вят,/ верте́п же и я́сли дароно́сят,/ воспева́юще рожде́ннаго Отроча́ мла́до, Преве́чнаго Бо́га.</p>
<p>
<red>По 2-м стихосло́вии седа́лен, глас 3:</red>
</p>
<p>Ка́мень че́стен Це́ркви,/ сохраня́ем в сокро́вищах Небе́сных, был еси́, первому́чениче Стефа́не,/ нечести́выя иу́деи обличи́л еси́/ и муче́ния ча́шу, ка́меннаго ра́ди побие́ния, испи́л еси́, му́чеников первострада́льне,/ Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, и ны́не, пра́здника, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Невмести́мый везде, ка́ко вмести́ся во чре́во?/ Сый в не́дрех О́тчих, ка́ко на рука́х Ма́терних?/ Вся́ко, я́ко весть, я́ко восхоте́ и я́ко благоволи́:/ безпло́тен бо Сый воплоти́ся во́льно./ И бысть Сый, е́же не бе, нас ра́ди,/ и, не отступи́в естества́, причасти́ся на́шему смеше́нию,/ сугу́б роди́ся Христо́с, Вы́шний ми́р хотя́ испо́лните.</p>
<p>
<red>По полиеле́и седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Ду́ха заре́ю осиява́ем и му́дростию су́щею совоздви́жен,/ иу́дейскую мглу обличи́л еси́/ и, на три́знищи врага́ страда́льчески низложи́в,/ му́чеником вене́ц яви́лся еси́./ Но моли́ся Го́сподеви поми́ловатися душа́м на́шим.</p>
<p>
<red>Сла́ва, и ны́не, пра́здника, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Чу́до пресла́вно бысть днесь,/ Спаси́тель бо наш в верте́пе пло́тию от Де́вы нас ра́ди роди́ся ны́не,/ волсви́ с да́ры я́ко Царю́ поклони́шася,/ па́стырие со А́нгелы же славосло́вляху Его́./ С ни́миже и мы вопие́м:/ сла́ва нас ра́ди Вочелове́чшемуся.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red>Пра́ведник я́ко фи́никс процвете́т,/ я́ко кедр, и́же в Лива́не, умно́жится.
<red>Стих:</red>
Насажде́ни в до́му Госпо́дни, во дворе́х Бо́га на́шего процвету́т.
<red>Ева́нгелие от Ма́рка, зача́ло 53.</red></p>
<p>
<red>По 50-м псалме́ стихи́ра, глас 6:</red> Пе́рвый в му́ченицех:
<red>(зри сла́вник на стихо́вне).</red></p>
<p>
<red>Кано́н пра́здника первый, кир Космы, глас 1 со ирмосо́м на 6
<emphasis>(зри день 25-й)</emphasis>
и святы́х два кано́на на 8. Кано́н апо́стола, творе́ние преподо́бнаго Иоа́нна Дамаскина́, глас 5.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Коня́ и вса́дника в мо́ре Чермно́е/ сокруша́яй бра́ни мы́шцею высо́кою/ Христо́с истрясе́, Изра́иля же спасе́,/ побе́дную песнь пою́ща.</emphasis>
</p>
<p>Гряди́те, венцы́ пе́сней первому́ченика Христо́ва Це́ркви сла́вно венча́им/ и, Боже́ственною венча́еми Стефа́новою благода́тию,/ побе́дную песнь воспои́м.</p>
<p>Нося́ Учи́телев кро́ткий смысл/ и е́же от любве́ Боготво́рное смире́ние,/ досто́йно, Стефа́не, диа́конов старе́йшина и предста́тель вдови́цам был еси́.</p>
<p>Ты на по́мощь апо́столов Христо́вых досто́йно призва́лся еси́/ и я́ко ве́рен диа́кон, тезоимени́те Стефа́не, был еси́,/ иде́же Христо́с, кро́вию преше́л еси́.</p>
<p>
<red>Богоро́дичен:</red> Ты у́бо за челове́ки, Христе́,/ челове́ка от Де́вы поне́с я́ко Младе́нец пови́тся,/ Твой же посы́пан первому́ченик ка́меней мета́нии, челове́ка совлачи́тся.</p>
<p>
<red>Ин кано́н, преподо́бнаго, глас 4, его́же краегра́несие: </red>Твоя́, бра́те, бли́жняя плету́ хвалы́.
<red>Феофан.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Ти́тлу твоего́ честна́го лица́ ви́девше, Херуви́ми/ отступа́ют от дре́ва жи́зни;/ пла́менное же ору́жие всеблагогове́йно плещи́ тебе́ дае́т, всему́дре Фео́доре.</p>
<p>Ти́тла над главо́ю лежа́ше Царя́ Христа́, напи́сана на Дре́ве Кре́стнем;/ твоя́ же ти́тла, всему́дре,на лице́ твое́м начерта́ся,/ напи́сана благоле́пне.</p>
<p>Возвы́сися у́бо на Крест Госпо́дь и прободе́н бысть в ре́бра;/ ты же, протяже́н на скамии́, терпели́вно боде́ния претерпе́л еси́,/ я́коже ове́н наро́чит, священнотаи́нниче, назна́менаемь.</p>
<p>Му́дростию вся́кою украша́емь, о́тче Фео́доре,/ предста́теля обличи́л еси́ я́ве злы́я е́реси,/ терпе́нием же дел сего́ мудрова́ния ужаси́л еси́.</p>
<p>
<red>Богоро́дичен:</red> Му́дрости прему́дростныя была́ еси́ прия́телище, Пречи́стая Богороди́тельнице,/ Еди́на ве́рных спасе́ние и пе́ние:/ Ты бо нам родила́ еси́ днесь Боже́ственное избавле́ние.</p>
<p>
<red>Песнь 3. Ин. Апо́стола</red>
</p>
<p>
<red>Ирмо́с:</red>
<emphasis>Водрузи́вый на ничесо́мже зе́млю повеле́нием Твои́м/ и пове́сивый неодержи́мо тяготе́ющую/ на недви́жимем, Христе́, ка́мени за́поведей Твои́х,/ Це́рковь твою́ утверди́, Еди́не Бла́же и Человеколю́бче.</emphasis>
</p>
<p>Зако́нно, я́ко Христо́в во́ин, Стефа́н, к богоуби́йцам ополчи́вся,/ в непобеди́мую его́ си́лу оде́ян,/ пребеззако́нных обличи́ все лука́вное противле́ие.</p>
<p>Ре́вностию Христо́вы разже́гся любве́ и к по́двигом совле́кся,/ ве́ры и ду́ха испо́лнився Боже́ственнаго, первому́ченик,/ рыбаре́й извести́л еси́ всем Богосу́дную про́поведь.</p>
<p>Я́ко пропове́дник сокрове́нныя вои́стинну и Боже́ственныя жи́зни,/ настоя́щую я́коже забы́в,/ де́лом показа́ я́ве всем первому́ченик победоно́сную и́стину, Влады́ко,/ произво́лив смерть.</p>
<p>
<red>Богоро́дичен:</red> В жите́йский нас ра́ди Влады́ка верте́п вни́де о́бразом низхожде́ния;/ му́чеников же нача́льник Стефа́н от тя́жести челове́ческия исхо́дит,/ любо́вию Влады́чнею побежда́емы</p>
<p>
<red>Ин. Преподо́бнаго</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Не име́я что твои́м уче́нием противорещи́, преподо́бне,/ на ра́ны обраща́ется, е́ллинскаго неи́стовства испо́лненный.</p>
<p>Подъя́л еси́ терпели́вно е́же на ра́мех и на пе́рсех ра́ны Христа́ ра́ди, Богодохнове́нне,/ и по главе́ ударе́ния.</p>
<p>Му́дростию духо́вною и усе́рдием по́мысла/ посрами́л еси́ злочести́ваго и беззако́ннаго свяще́ннейшими твои́ми догма́ты.</p>
<p>
<red>Богоро́дичен:</red> Дави́д, я́коже ковче́г, в Вифлее́ме/ проро́ческими очесы́, Ма́ти Бо́жия, ви́дит Тя,/ Младе́нца Пребоже́ственнаго нося́щу.</p>
<p>
<red>Конда́к и и́кос пра́здника.</red>
</p>
<p>
<red>Седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>Апо́столе Христо́в, диа́конов пе́рвый,/ первому́чениче му́дре, му́чеников верх,/ ми́ра концы́ освяти́в страда́нии твои́ми,/ и чудесы́ ду́ши челове́ков просвети́л еси́,/ чту́щия тя изба́ви вся́ческих бед,/ всехва́льне Стефа́не.</p>
<p>
<red>Сла́ва, преподо́бнаго Седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Уста́ был еси́ де́рзости,/ горды́ню мучи́телеву велему́дренно посрами́в терпе́нием страда́ний твои́х,/ уязвля́емь бо быв в лице́, Фео́доре, за Христо́ву ико́ну всечестну́ю,/ извести́л же еси́ чти́ти и сла́вити вся,/ прося́ нам ве́лию ми́лость.</p>
<p>
<red>И ны́не, Богоро́дичен:</red>
</p>
<p>Рождество́ безсе́менное смотря́ющи, Всенепоро́чная, дивя́щися,/ из нея́ Рожде́нному веща́ше:/ а́ще и зра́ком челове́ческим обложи́лся еси́,/ но Бо́га Тя пропове́дуют ве́щи,/ Ча́до Безнача́льное Безнача́льнаго Отца́, Собезнача́льне,/ всем подая́й ве́лию ми́лость.</p>
<p>
<red>Песнь 4. Ин. Апо́стола.</red>
</p>
<p>
<red>Ирмо́с:</red>
<emphasis>Боже́ственное Твое́ разуме́в истоща́ние прозорли́во,/ Авваку́м, Христе́, со тре́петом вопия́ше Тебе́:/ во спасе́ние люде́й Твои́х,/ спасти́ пома́занныя Твоя́ прише́л еси́.</emphasis>
</p>
<p>Поревнова́в а́нгельскому усе́рдию/ и зра́ком а́нгельским све́тло украси́вся,/ зри́ши сла́ву Боже́ственную и сея́ озаре́ние.</p>
<p>Клеветни́к, судия́ же и мучи́тель,/ человекоуби́йца и оте́ц лжи явля́ется, Стефа́не,/ но себе́ побежда́ет, се́ти на ся прости́рая.</p>
<p>Я́ко пе́рвый му́чеников Стефа́н, путесотвори́в же нам муче́ния вход,/ венцено́сец лику́ет, венце́м му́ченическим венча́емь.</p>
<p>
<red>Богоро́дичен:</red> Просия́в от Де́вы, я́ко со́лнце, совозсия́вшу, Христе́, я́ко денни́цу,/ сла́вную первому́ченика па́мять Свое́ю украша́еши све́тлостию.</p>
<p>
<red>Ин. Преподо́бнаго</red>
</p>
<p>
<red>Ирмо́с: </red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Просте́рт на дсце, начерта́н бысть,/ я́ко покланя́ющся, Фео́доре, Христо́ве ико́не и Богома́тере,/ на́глостию свире́пства и ва́рварским суровство́м.</p>
<p>Служи́в от ю́ности Влады́це/ и к Нему́ непреста́нно жела́ние име́я, блаже́нне,/ воздержа́нием, му́ченическою кро́вию а́бие украси́лся еси́ светле́йше.</p>
<p>Све́тел, я́ко со́лнце, Богоно́се,/ от восто́ка устреми́лся еси́, зари́ испуща́я испове́дания твоего́/ и велему́дреннаго и до́блественнейшаго противле́ния.</p>
<p>
<red>Богоро́дичен:</red> Благослове́н гря́дый Бог Сло́во в Вифлее́м,/ я́ко Благоутро́бен, от неискусобра́чнаго, Пречи́стая, чре́ва Твоего́./ Его́же ны́не моли́ спасти́ к Тебе́ прибега́ющия.</p>
<p>
<red>Песнь 5. Ин. Апо́стола</red>
</p>
<p>
<red>Ирмо́с:</red>
<emphasis>Одея́йся Све́том, я́ко ри́зою,/ к Тебе́ у́тренюю и Тебе́ зову́:/ ду́шу мою́ просвети́ омраче́нную, Христе́,/ я́ко Еди́н Благоутро́бен.</emphasis>
</p>
<p>Облиста́, я́ко А́нгел, первому́ченик Твой,/ Небе́сных кругов, Христе́, быв превы́шше/ и сла́вы неизглаго́ланныя Твоея́ насы́щся, Человеколю́бче.</p>
<p>Богоглаго́ливых уст одожде́нии/ низложи́ скверноуби́йцы первому́ченик,/ от ни́хже безчи́сленными ка́меней одожде́ньми я́ко победи́тель венча́ся.</p>
<p>Я́ко непобеди́мо первому́ченика Боже́ственныя ре́вности дерзнове́ние,/ и́бо да́же до кро́ве к богоуби́йцам му́жески ополчи́ся.</p>
<p>
<red>Богоро́дичен:</red> Прише́дшаго от Неискусому́жныя Ма́тере,/ первому́ченик, в недви́жимем Отца́ Бо́жестве и сла́ве,/ стоя́ща на Небесе́х, ви́де.</p>
<p>
<red>Ин. Преподо́бнаго</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в ми́р прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>На земли́ стра́нней обита́яй,/ стра́нничество, озлобле́ние, ра́ны, заточе́ния/ и темни́цы люте́йшия подъя́л еси́ терпели́вно.</p>
<p>Ны́не ра́дуешися вои́стинну,/ побе́доносное венча́ние прие́м/ в день све́тлый и светоно́сный Боже́ственнаго первому́ченика.</p>
<p>Е́же име́л еси́ от де́вства благоче́стия обеща́ние,/ соблю́л еси́ да́же до конца́, не превраще́н пребы́в,/ непобеди́ме Фео́доре.</p>
<p>
<red>Богоро́дичен:</red> Тя ору́жие непобеди́мое на враги́ предлага́ем,/ Тя по́мощь и наде́жду на́шего спасе́ния, Богоневе́сто, стяжа́хом.</p>
<p>
<red>Песнь 6. Ин. Апо́стола</red>
</p>
<p>
<red>Ирмо́с:</red>
<emphasis>Неи́стовствующееся бу́рею душетле́нною,/ Влады́ко Христе́, страсте́й мо́ре укроти́/ и от тли возведи́ мя,/ я́ко Благоутро́бен.</emphasis>
</p>
<p>Сла́вный чинонача́льник му́чеников Стефа́н,/ ве́рнии зако́ны естества́ благода́тию преше́д,/ Боже́ственною сла́вою озаря́ется.</p>
<p>Подо́бник всеизря́днейший быв, Влады́ко Христе́, честны́я стра́сти Твоея́, Стефа́н/ уби́йцам благослове́нием отмща́ет.</p>
<p>Скверноуби́йственнаго дея́ния неприча́стны сохрани́, Христе́,/ и первому́ченика сподо́би Твоя́ певцы́ насле́дия,/ я́ко Благоутро́бен.</p>
<p>
<red>Богоро́дичен:</red> Всеми́рнаго бысть спасе́ния, Влады́ко Христе́, нача́ло рождество́ Твое́/ и му́чеником Боголе́пнаго испове́дания основа́ние.</p>
<p>
<red>Ин. Преподо́бнаго</red>
</p>
<p>
<red>Ирмо́с:</red> Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.
</p>
<p>По́том по́двигов еще́ ка́пая,/ Подвигополо́жнику предста́л еси́,/ пра́ведным судо́м всю тварь пра́вящему, Богоно́се всеблаже́нне Фео́доре.</p>
<p>Ничто́же тя Христо́вы любве́ отлучи́,/ ни уране́ние те́ла, ни сме́ртнаго осужде́ния преще́ние,/ ни тщета́ прису́щих, всеблаже́нне Фео́доре.</p>
<p>Сын сый и све́та и дне пресве́тлый, полн све́та,/ преста́вился еси́, к Боже́ственному сия́нию возраста́емь,/ днем и но́щию неоскудева́емь, Богоприя́тне.</p>
<p>
<red>Богоро́дичен:</red> Тя еди́ну посреди́ те́рния обре́т,/ я́ко честне́йший крин и удо́льный цвет, о Богома́ти,/ Жени́х мы́сленный в Тя всели́ся.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва днесь:</p>
<p>Влады́ка вчер́а нам пло́тию прихожда́ше,/ и раб днесь от пло́ти исхожда́ше./ Вчера́ Ца́рствуяй пло́тию роди́ся,/ днесь раб ка́мением побива́ется;/ того́ ра́ди и скончава́ется первому́ченик и Боже́ственный Стефа́н.</p>
<p>
<red>И́кос:</red>
</p>
<p>Я́ко звезда́ све́тлая, днесь совозсия́ Рождеству́ Христо́ву первому́ченик Стефа́н,/ облиста́яй, просвеща́яй земны́я концы́,/ иу́дейское то́кмо омрачи́ все злоче́стие./ Му́дростию сло́ва сих изобличи́в,/ от Писа́ний бесе́дуяй, и увеща́вая сия́,/ ро́ждшагося от Де́вы Иису́са Сы́на Бо́жия бы́ти и Бо́га./ И посрами́ сих нечести́вое злоде́йство первому́ченик и Боже́ственный Стефа́н.</p>
<p>
<red>Песнь 7. Ин. Апо́стола</red>
</p>
<p>
<red>Ирмо́с:</red>
<emphasis>Превозноси́мый отце́в Госпо́дь/ пла́мень угаси́, о́троки ороси́,/ согла́сно пою́щая:/ Бо́же, благослове́н еси́.</emphasis>
</p>
<p>Зу́бы скреже́щуще уби́йственне, беззако́ннии,/ я́ко зве́рие восхи́тивше, убива́ху Стефа́на, Боже́ственне пою́ща:/ Бо́же, благослове́н еси́.</p>
<p>Я́ко пе́стрыми цве́ты и кра́сными, Стефа́не, ка́мением украша́емь,/ тебе́ сама́го приве́л еси́ Христу́ Жизнода́вцу, поя́:/ Бо́же, благослове́н еси́.</p>
<p>Я́ко непобеди́мо Па́влово противле́ние,/ гоня́ща пе́рвое Бо́жия уго́дники,/ приводя́ща же язы́ки ны́не ко Христу́ во ве́ки.</p>
<p>Взят быв Ду́хом Святы́м, Стефа́не,/ неизрече́нно ви́дел еси́ Сы́на со Роди́телем, зовы́й Тро́ице:/ Бо́же, благослове́н еси́.</p>
<p>
<red>Богоро́дичен:</red> Тебе́, возсия́вшему от Де́вы Боже́ственныя Чи́стыя,/ принесе́ся одушевле́нный я́ко Царю́ вене́ц, Боже́ственне песнопоя́ Тебе́:/ Бо́же, благослове́н еси́.</p>
<p>
<red>Ин. Преподо́бнаго</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Распаля́емь правосла́вною ре́вностию, всему́дре,/ снеде́ние скве́рный е́реси и лю́тыя де́рзостне отри́нул еси́,/ благослове́н еси́, Бо́же мой, — зовя́, — и Го́споди.</p>
<p>Сло́во му́дрости, сло́во догма́тов, сло́во зна́ния,/ сло́во уче́ний, о́тче, всеблагочести́вых Бог Сло́во тебе́ дарова́,/ благослове́н еси́, Бо́же мой, — зову́щу, —и Го́споди.</p>
<p>Возсия́в от восто́ка, я́коже со́лнце,/ зарю́ благоче́стия се́ял еси́ на земли́,/ ико́ны поклоне́ние Христо́вы, просвеща́ющую и уча́щую, о́тче Фео́доре.</p>
<p>
<red>Богоро́дичен:</red> Укра́шена, препросла́влена, пресия́ющая све́том де́вства/ яви́лася еси́,/ Ма́ти, Бо́га те́лом ро́ждшая/ и пелена́ми повившая, вся я́ве повива́ющаго.</p>
<p>
<red>Песнь 8. Ин. Апо́стола</red>
</p>
<p>
<red>Ирмо́с</red>:
<emphasis>Тебе́, Вседе́телю,/ в пещи́ о́троцы, всеми́рный лик спле́тше, поя́ху:/ дела́ вся́кая, Го́спода по́йте/ и превозноси́те во вся ве́ки.</emphasis></p>
<p>Прииди́те, мы́сленно Стефа́новою сла́вою облиста́еми,/ воспои́м вопло́щшемуся Бо́гу:/ дела́ вся́кая, Го́спода по́йте и превозноси́те во вся ве́ки.</p>
<p>Тебе́, я́ко победи́телю пребеззако́нныя ле́сти,/ страда́ний вене́ц исплете́ся, Стефа́не./ Тем вопия́л еси́:/ Го́спода по́йте и превозноси́те во вся ве́ки.</p>
<p>Яви́ся тебе́ Христо́с во О́тчей сла́ве,/ страда́ний возвеща́я тебе́ я́ве возме́здия;/ те́мже вопия́л еси́:/ Го́спода по́йте и превозноси́те во вся ве́ки.</p>
<p>Исплете́ нам Влады́чнее Рождество́ лик и па́мять первому́ченика;/ тем непреста́нно Го́спода пое́м/ и превозноси́м во вся ве́ки.</p>
<p>
<red>Богоро́дичен:</red> Тебе́, па́че ума́ богому́жно сло́вом ро́ждшую Го́спода и де́вствующую,/ вся дела́, Де́во, благослови́м/ и превозно́сим во вся ве́ки.</p>
<p>
<red>Ин. Преподо́бнаго</red>
</p>
<p>
<red>Ирмо́с:</red>
<emphasis>Ру́це распросте́р, Дани́ил/ львов зия́ния в ре́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Я́ко лев, всеблаже́нне, упова́в души́ тве́рдостию,/ не устраши́лся еси́ ерети́ческаго стремле́ния, неи́стовства тезоимени́таго,/ его́же оплева́в, лю́дем, ра́дуяся, вопия́л еси́:/ благослови́те, вся дела́ Госпо́дня, Го́спода.</p>
<p>Украси́в му́жеством ду́шу,/ целому́дрием же, блаже́нне, жела́ние,/ ум, ра́зума испо́лнен, стяжа́в, соверши́л еси́,/ пра́вдою же твоя́ смы́слы упра́вил еси́ и вопие́ши:/ благослови́те, вся дела́ Госпо́дня, Го́спода.</p>
<p>Стремли́во теку́щий ток е́реси, о́тче, изсуши́л еси́, твои́ми наказа́нии, преподо́бне,/ и всему́дрыми указа́ньми хи́трости злочести́вых разоря́я и зовя́:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Созда́вый естество́ в нача́тцех челове́ческое, Бог/ в сие́ облачи́тся от Пречи́стаго Твоего́, Всечи́стая, и свята́го чре́ва,/ днесь в Вифлее́ме проро́чески ражда́яся;/ тем Тя вси благослови́м, Мари́е Богоневе́сто.</p>
<p>
<red>Песнь 9. Ин. Апо́стола</red>
</p>
<p>
<red>Ирмо́с:</red>
<emphasis>Иса́ие, лику́й,/ Де́ва име́ во чре́ве и роди́ Сы́на Емману́ила,/ Бо́га же и Челове́ка, Восто́к и́мя ему́,/ его́же велича́юще, Де́ву ублажа́ем.</emphasis>
</p>
<p>Похва́л, Стефа́не, преше́л еси́ всяк чин/ и но́сиши по коему́ждо сло́ву нело́жно ты победи́тельная:/ изнемога́ет бо челове́ческий ум/ соплести́ вене́ц похва́л тебе́ досто́йный.</p>
<p>О, блаже́ннаго твоего́, его́же провеща́л еси́, Стефа́не, гла́са!/ Не поста́ви уби́йцам, Влады́ко, — вопия́, — Христе́, беззако́ния,/ но, я́ко Бог и Соде́тель, приими́ дух мой,/ я́коже же́ртву благово́ннейшу.</p>
<p>Ты боле́зней воздая́ние прия́л еси́,/ победи́тельный от Вседержи́тельныя вене́ц десни́цы,/ и ны́не, всеблаже́нне, предстоя́ Всецарю́,/ сла́вою и благода́тию пою́щия Тя увенча́й.</p>
<p>
<red>Богоро́дичен:</red> Вре́меннаго бы́тия́ от Де́вы прия́т нача́ло пло́тию от Отца́ безле́тный Сын;/ его́же ра́ди убива́емь подо́бник Христо́в Стефа́н,/ ны́не насле́дова от нача́ла ве́чную жи́знь.</p>
<p>
<red>Ин. Преподо́бнаго</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Боже́ственным побежда́емь жела́нием,/ гоне́ний ополче́ния удо́бо претерпе́л еси́, Богому́дре,/ и, гони́теля свире́пство низложи́в,/ восприя́л еси́ по́двигов, о́тче, вене́ц.</p>
<p>Бога́тство Небе́сное обре́л еси́ и пребыва́ющую хра́мину/ вме́сто го́рькаго заточе́ния, и стра́нничества, и прехожде́ния,/ и ны́не пита́ешися, прие́мля ве́чное наслажде́ние.</p>
<p>Пе́ние Влады́це принося́, о́тче, и мольбы́,/ не преста́й о мое́й не́мощи, и сообита́нии, и братстве,/ я́ко да, вку́пе пожи́вше, улучи́м вку́пе обоже́ние.</p>
<p>
<red>Богоро́дичен:</red> Тя, па́че ума́ же и сло́ва в Вифлее́ме Бо́га Сло́ва днесь ро́ждшую, Де́во,/ и в пелена́х сего́ пови́вшую,/ я́ко вои́стинну Богоотрокови́цу и Богоро́дицу велича́ем.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Одесну́ю стоя́ща Отца́, ви́дел еси́ Сло́ва Пребезнача́льнаго,/ и Све́та неизглаго́ланнаго лице́ испо́лнил еси́,/ апо́столов похвало́ и му́чеников сла́во;/ украси́лся же еси́ венце́м ка́мений мета́ньми/ и кончи́ну прия́л еси́ Боже́ственную.</p>
<p>
<red>Сла́ва, и ны́не, свети́лен пра́здника:</red>
</p>
<p>В я́слех положи́ся, младе́нствовав, я́ко Младе́нец;/ звезда́ же призва́ тро́ицу волхво́в;/ па́стырие же, чудеси́ уди́вльшеся, потща́шася Бо́га ви́дети вочелове́чшася;/ А́нгельстии же ли́цы, дивя́щеся,/ сла́ва в Вы́шних, вопия́ху.</p>
<p>
<red>На хва́литех стихи́ры на 6: 3 пра́здника, глас 6 (зри ниже́ со стиховны) и 3 апо́стола самогла́сны, глас 1.</red>
</p>
<p>
<red>Киприа</red>́
<red>ново: </red>
Страда́льческий вене́ц первострада́льцу,/ ве́рнии, исплете́м от слове́сных цветов:/ той бо му́чеником проугото́ва путь/ и в ра́дости вопия́ше:/ се Небеса ́отве́рста ви́жду/ и Сы́на Бо́жия, одесну́ю стоя́ща Невиди́маго Отца́.</p>
<p>
<red>Глас 2. Анато́лиево:</red>
</p>
<p>Пе́рвый в диа́конех,/ пе́рвый и в му́ченицех показа́лся еси́,/ всесвяты́й Стефа́не:/ путь бо был еси́ святы́м,/ и мно́ги Го́споду приве́л еси́ му́ченики./ Тем Не́бо тебе́ отве́рзеся,/ и Бог тебе́ яви́ся./ Того́ моли́ спасти́ся душа́м на́шим.</p>
<p>Во святы́ню оде́ялся еси́,/ Стефа́не блаже́нне,/ первому́чениче и перводи́аконе,/ А́нгелов соприча́стниче:/ хода́тайствуй и моли́ся о нас/ Спа́су, Го́споду безгре́шному.</p>
<p>Первому́ченика и до́бляго Христо́ва уго́дника/ Стефа́на перводи́акона досто́йно почти́м:/ той бо, стоя́ посреди́ беззако́нник,/ одесну́ю Отца́ Сы́на ви́де.</p>
<p>
<red>Глас 4. Иоа́нна мона́ха:</red>
</p>
<p>Стефа́не сла́вне,/ Небе́сножи́телю,/ Христо́в уго́дниче блаже́нне,/ моли́тву сотвори́ о душа́х на́ших.</p>
<p>
<red>Глас то́йже:</red>
</p>
<p>Стефа́н, до́брое нача́ло му́чеников,/ полн благода́ти и си́лы,/ творя́й зна́мения и чудеса́ ве́лия в лю́дех,/ от беззако́нных ка́мением побие́н быва́ше,/ но просвети́ся, я́ко А́нгел,/ и зрит сла́ву Тебе́, распе́ншагося нас ра́ди, одесну́ю Си́лы/ и ду́хом благода́ти на Небеса ́взима́шеся;/ и сего́ ра́ди с ликостоя́нии А́нгельскими водворя́яся,/ мо́лится спасти́ся душа́м на́шим.</p>
<p>
<red>Сла́ва, глас 5. Киприаново:</red> Первому́чениче апо́столе и перводи́аконе,/ дверь му́чеников и сла́ва пра́ведных,/ апо́столов похвало́,/ ты Небеса ́ви́дел еси́ отве́рста, на суди́щи стоя́,/ и Сы́на Бо́жия, одесну́ю стоя́ща Неви́димаго Отца́./ Те́мже, я́ко А́нгел, возсия́в лице́м,/ в ра́дости взыва́л еси́ о побива́ющих тя ка́мением:/ не поста́ви им греха́ сего́./ И ны́не испроси́ от любве́ хваля́щим тя/ очище́ние грехо́в и ве́лию ми́лость.</p>
<p>
<red>И ны́не, глас то́йже. Иоа́нна мона́ха:</red>
</p>
<p>Непостижи́мо соверша́емое в Вифлее́ме днесь та́инство:/ Неви́димый ви́дится, Безпло́тный воплоща́ется,/ Сло́во одебелева́ет,/ и Сый быва́ет, е́же не бе./ Де́ва ражда́ет в верте́пе Младе́нца Мла́да,/ Зда́теля естества́./ Я́сли вообразу́ются в Престо́л Небе́сный,/ ско́ти образу́ют Херуви́мское предстоя́ние./ Па́стырие чудя́тся. Волсви́ да́ры прино́сят./ А́нгели, воспева́юще, глаго́лют:/ сла́ва в Вы́шних Бо́гу, и на земли́ мир,/ в челове́цех бо благоволе́ние,/ Неизме́нный Емману́ил.</p>
<p>
<red>А́ще не поеши бде́ния, на стихо́вне стихи́ры, глас 6:</red>
</p>
<p>
<red>Подо́бен:</red> А́нгельския:</p>
<p>Вождеству́ет пра́здник ра́достию вся тварь,/ и Небеса ́с на́ми ра́дуются:/ во я́слех бо Зижди́тель,/ от Де́вы воплоща́емый,/ и в Вифлее́ме Иуде́йстем Младе́нец ви́ден бысть пресла́вно./ Лю́дие, рцем:/ благослове́н Рожде́йся,/ Бо́же наш, сла́ва Тебе́.</p>
<p>
<red>Стих:</red> Из чре́ва пре́жде денни́цы роди́х Тя,/ кля́тся Госпо́дь и не раскается.</p>
<p>Да земны́я Небе́сны сотвори́ши,/ прише́л еси́ на зе́млю, вопло́щся от Де́вы,/ и Младе́нец ви́димь был еси́,/ Сло́во Сый Преве́чное,/ волхвы́ подви́гл еси́ от Перси́ды/ в Твое́ поклоне́ние, Ще́дре./ С ни́ми же взыва́ем:/ благослове́н Рожде́йся, Бо́же наш, сла́ва Тебе́.</p>
<p>
<red>Стих:</red> Рече́ Госпо́дь Го́сподеви моему́:/ седи́ одесну́ю Мене́.</p>
<p>Мла́до нас ра́ди, Иису́се,/ яви́лся еси́ Отроча́,/ из Отца́ пре́жде век возсия́в,/ обветша́вшия преступлени́ем/ хотя́ вся обнови́ти челове́ки./ Тем Тебе́ вси благода́рно при́сно зове́м:/ благослове́н Рожде́йся, Бо́же наш, сла́ва Тебе́.</p>
<p>
<red>Сла́ва, глас 8. Киприаново:</red>
</p>
<p>Ра́дуйся в Го́споде, венцено́сче Стефа́не,/ подо́бник Влады́ки,/ зане́же и первому́ченик был еси́ Христа́, Царя́ на́шего,/ и лесть беззако́нных иу́дей упраздни́л еси́,/ моля́ся о нас ко Го́споду.</p>
<p>
<red>И ны́не, глас то́йже. Иоа́нна мона́ха:</red>
</p>
<p>Ка́ко изреку вели́кое та́инство?/ Безпло́тный воплоща́ется, Сло́во одебелева́ет,/ Неви́димый ви́дится, и Неосяза́емый осязается,/ и Безнача́льный начина́ется:/ Сын Бо́жий Сын челове́чь быва́ет,/ Иису́с Христо́с вчера, и днесь,/ То́йже и во ве́ки.</p>
<p>
<red>НА ЛИТУРГИ́И</red>
</p>
<p>
<red>Блаже́нны пра́здника песнь 1-я на 4 и свята́го песнь 3-я на 4. Проки́мен пра́здника и до отдания, и апо́стола, глас 8:</red>Во всю зе́млю изы́де веща́ние их:
<red>Стих:</red>
Небеса пове́дают сла́ву Бо́жию:
<red>Апо́стол в Дея́ниих, зача́ло 17.</red>
Аллилу́ия,
<red>глас 1:</red>
Испове́дят Небеса ́чудеса́ Твоя́, Го́споди.
<red>Ева́нгелие от Матфе́я, зача́ло 87. Прича́стен пра́здника и до отдания, и апо́стола:</red>
Во всю зе́млю:</p>
<p>
<red>А́ще есть первому́ченика храм и быва́ет бде́ние, на ма́лой вече́рни стихи́ры пра́здника и апо́стола по обы́чаю. На вели́цей вече́рни н</red>а Го́споди, воззва́х:
<red>стихи́ры пра́здника и апо́стола поем на 8. Преподо́бноиспове́дника же слу́жба поется на пове́черии во ин день. А́ще же случи́тся первому́ченика в Неде́лю по Рождестве́ Христо́ве, тогда́ поем стихи́ры воскресны из Окто́иха 3, и пра́здника 2, Богоотцев 2, и апо́стола 3.</red>
Сла́ва,
<red>Богоотцев. И ны́не, Богоро́дичен гла́са. Вход, проки́мен дне и паремии́ апо́стола 3. На литии́ стихи́ры пра́здника 1 и апо́стола 3.</red>
Сла́ва,
<red>апо́стола.</red>
И ны́не,
<red>пра́здника. На стихо́вне стихи́ры воскресны с припевы их. Сла́ва, апо́стола. И ны́не, пра́здника. На благослове́нии хлебов тропа́рь пра́здника два́жды и апо́стола еди́ножды. На у́трени на</red>
Бог Госпо́дь:
<red>тропа́рь воскресе́н еди́ножды, Богоотцев еди́ножды. </red>
Сла́ва,
<red>апо́стола.</red>
И ны́не,
<red>пра́здника. По кафизмах седа́льны воскресны с Богоро́дичны их. По полиелеи ипакои́ гла́са. та́же седа́льны вси апо́стола. Степе́нна, и проки́мен гла́са. Ева́нгелие воскресно.</red>
Воскресе́ние Христо́во ви́девше:
<red>Стихи́ра воскресная. Кано́н воскресе́н со ирмосо́м на 4, пра́здника на 4, Богоотцев же и апо́стола два кано́на на 6. Катава́сия пра́здника. По 3-й пе́сни конда́к, и и́кос, и седа́лен апо́стола.</red>
Сла́ва,
<red>Богоотцев.</red>
И ны́не,
<red>пра́здника. По 6-й пе́сни конда́к и и́кос Богоотцев. По 9-й пе́сни свети́лен воскресе́н и Богоотцев.</red>
Сла́ва,
<red>апо́стола.</red>
И ны́не,
<red>пра́здника. На хва́литех стихи́ры воскресны 3, пра́здника 2, и апо́стола 3 с припевы: 1-й:</red>
Во всю зе́млю изы́де:
<red>2-й:</red>
Небеса ́пове́дают сла́ву Бо́жию: Сла́ва,
<red>Богоотцев.</red>
И ны́не, Преблагослове́нна еси́:
<red>Славосло́вие вели́кое. Ектении. И отпу́ст.</red></p>
</section>
