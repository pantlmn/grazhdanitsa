<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Дании́ла, игу́мена Переясла́вскаго, чудотво́рца</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры на 4, глас 6:</red></p>
<p>Воспои́м Го́сподеви,/ удиви́вшему вся хоте́ния Своя́ во святы́х,/ в ни́хже и су́ща на земли́ его́ просла́вил чудоде́йствии/ уго́дника Своего́ Дании́ла.</p>
<p>Всем благочестному́дрствующим/ зело́ че́стен был еси́,/ я́ко друг Бо́жий, блаже́нне Дании́ле,/ тем оби́тель угото́вася тебе́ в дому́ Отца́ Небе́снаго,/ в не́йже Единоро́дный Сын его́/ с труди́вшимися упокой тя ве́чно.</p>
<p>О́тче Дании́ле,/ уго́дниче, дру́же и слуго́ Госпо́день,/ сый и торжеству́яй та́мо,/ иде́же и Госпо́дь твой,/ помяни́ и нас, обремене́нных греха́ми,/ да и мы, взе́мше и́го Христо́во на себе́,/ научи́мся незло́бию и серде́чному смире́нию/ от Спа́са душ на́ших.</p>
<p>
<red>Сла́ва, глас 8:</red>
</p>
<p>Днесь све́тится град Переясла́вль,/ прии́де бо его́ свет/ и сла́ва Госпо́дня на нем возсия́,/ днесь похваля́ему пра́веднику веселя́тся лю́дие,/ я́ко просла́ви Бог просла́вившего его́ в телеси́ свое́м и в души́ свое́й./ Те́мже и те́ло его́ соблюде́ нетле́нно нам,/ моля́щимся и прося́щим его́ ра́ди/ от Христа́ Бо́га грехо́в оставле́ния.</p>
<p>
<red>И ны́не, Богоро́дичен:</red>
</p>
<p>Дух Святы́й, наше́д на Тя,/ и си́ла Вы́шняго, осени́в Тя,/ соде́ла прия́телище невмести́маго Бо́га./ Покажи́ и нас храм свят Уте́шителя Пресвята́го Ду́ха,/ Безневе́стная Дево.</p>
<p>
<red>На стихо́вне стихи́ры, глас 2:</red>
</p>
<p>Боо́рствовал, стоя́л в ве́ре,/ му́жался, утвержда́лся еси́/ и, по́двиг твой над все́ми запечатле́в тве́рдою на Бо́га наде́ждою,/ сконча́л еси́ тече́ние, блаже́нне.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>А́ще и заше́л еси́ от нас во гроб,/ усну́в сном сме́рти, блаже́нне,/ оба́че в воскреше́ние пра́ведных просвети́шися, я́ко со́лнце,/ в Ца́рствии Отца́ Небе́снаго.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>В сию́ за́поведию/ е́же лю́бити Бо́га и бли́жняго,/ весь зако́н и проро́цы ви́сят,/ Христо́с рече́, И́стина;/ ты, рабо́тав Го́сподеви со стра́хом,/ вся сия́ сохрани́л еси́ от ю́ности твоея́, блаже́нне.</p>
<p>
<red>Сла́ва, глас 3:</red>3:</p>
<p>Марфа печа́шеся и мо́лвяше о мно́зе,/ Мари́и небре́гшей о ея́ службе,/ я́ко седя́ше при ногу́ Иису́сову,/ прилежа́ слы́шанию сло́ва Бо́жия;/ сопричти́ и нас избра́вшей благу́ю часть,/ разгоня́я мрак су́еты жите́йския/ твои́ми моли́твами, преподо́бне.</p>
<p>
<red>И ны́не, Богоро́дичен:</red>
</p>
<p>Да не хва́лится си́льный си́лою свое́ю,/ да не хва́лится бога́тый бога́тством свои́м,/ велича́яся благи́ми ми́ра сего́,/ я́ко ничто́же су́щими,/ но хваля́йся да хва́лится о Тебе́,/ я́ко неотъе́млемой от нас, христиа́н, части,/ Бла́гая Предста́тельница на́ша, Влады́чице.</p>
<p>
<red>Та́же </red>Ны́не отпуща́еши:
<red>Трисвято́е и по</red>
О́тче наш:
<red>тропа́рь, пи́сан на вели́цей вече́рни. Сла́ва, и ны́не, Богоро́дичен.</red></p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры на 8, глас 6:</red></p>
<p>Беззако́нноваша иуде́е, изше́дшии из Еги́пта,/ сли́тием тельца́ в Хори́ве,/ пред ни́мже ядо́ша и пи́ша,/ сего́ ра́ди и гнев Бо́жий взы́де на Изра́иля;/ да не подо́бное что постра́ждем и мы,/ служа́ще мамо́не, а не Бо́гу рабо́тающе,/ ты, свя́те, предста́ни нам,/ да Госпо́дь исто́ргнет ка́менное се́рдце от пло́ти на́шея/ и даст нам се́рдце пло́тяно,/ покая́нием удобопреклоня́ющееся к творе́нию святы́х его́ за́поведей.</p>
<p>Согреши́ша изра́ильтестии лю́дие,/ испроси́вше себе́ царя́,/ и бысть о них предста́тель ве́рен Самуи́л Го́споду во проро́цех;/ согреши́хом и мы, вожделе́вше по́хоть плотску́ю,/ и по́хоть оче́с, и го́рдость жите́йскую,/ но, о блаже́нне,/ я́коже Самуи́л о тех лю́дех,/ си́це о нас помоли́ся,/ да не у́мрем во гресе́х на́ших.</p>
<p>Яви́ся дре́вле от враго́в бе́дствовавшим лю́дем/ моля́йся о о́нех и о святе́м гра́де/ Иереми́я, Бо́жий проро́к,/ и прии́де от Бо́га иуде́ом спасе́ние./ Воста́ша и на ны врази́ наши,/ мир, плоть и диа́вол,/ и оскверни́ша святы́ню хра́ма душе́внаго и теле́снаго,/ но ты, преподо́бне, сый братолю́бец,/ прииди́ к нам и сокруши́, я́ко мече́м, твои́ми моли́твами/ о́ных кова́рства.</p>
<p>
<red>Глас 2:</red>
</p>
<p>Пока́йтеся — сей глас Предте́чи, вопию́щаго в пусты́ни;/ бу́дите гото́ви, — сей Христа́ Го́спода, веща́ющаго нам;/ на́ше же се́рдце одебеле́, и уши́ма тя́жко слы́шим./ Избра́нниче Бо́жий Дании́ле,/ твои́м предста́тельством наста́ви,/ во е́же возмощи́ нам убежа́ти от суда́ огня́ гее́нскаго,/ и да, сотво́рше плоды́ досто́йны покая́ния,/ благоугожда́им вы́ну пред Го́сподем,/ и́же хо́щет всем спасти́ся, я́ко Милосе́рд.</p>
<p>
<red>Сла́ва, глас 8:</red>
</p>
<p>Прииди́те, лю́дие,/ восхва́лим му́жа сла́вна/ и отца́ на́шего Дании́ла:/ сей бо смиренному́дрствоваше вы́ну,/ ниже́ хожда́ше в вели́ких, ниже́ в ди́вных па́че себе́,/ но терпе́нием теча́ше на предлежа́вший ему́ по́двиг,/ усе́рдно облобыза́в кро́тость и незло́бие,/ нищету́ же и скорбь./ Сего́ ра́ди Бог си́це искуше́нна обре́те его́, досто́йна Себе́,/ дарова́в ему́ вене́ц пра́вды от руки́ Своея́./ Сей да соблюде́тся и нам,/ и всем, возлю́бльшим я́ле́ние его́,/ не премолчи́, преподо́бне, вопия́ о всех ко Го́споду.</p>
<p>
<red>И ны́не, Богоро́дичен гла́са. Вход. Проки́мен дне. И чте́ния.</red>
</p>
<p>Прему́дрости Соломо́новы чте́ние
<red>(глава 3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша в очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние,/ они́ же суть в ми́ре./ и́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле наказа́ни бы́вше,/ вели́кими благоде́тельствовани бу́дут,/ я́ко Бог искуси́ я/ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во время посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(главы́ 5, 6):</red></p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бне,/ поостри́т же напра́сный гнев во ору́жие,/ споборе́т же с ним ми́р на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ реки же пото́пят я на́гло./ Сопроти́в ста́нет им дух си́лы,/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те, держа́щии мно́жества/ и гордя́щимся о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>Прему́дрости Соломо́новы чте́ние
<red>(глава 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гу быв, возлю́блен бысть/ и живы́й посреде́ гре́шников преста́влен бысть./ Восхище́н бысть, да не зло́ба измени́т ра́зума его́,/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́споду душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ положи́вше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На литии́ стихи́ры, глас 2:</red>
</p>
<p>Ублажи́ша лю́ди,/ и́мже бы́ша храни́лища испо́лнена,/ о́вцы многопло́дны, воло́ве то́лсти/ и и́но попече́ние вся́ческое,/ но ты, преподо́бне,/ ничесо́же от подо́бных сим пожела́л еси́,/ вся приобре́тения ми́ра сего́ вмени́в уме́ты бы́ти./ Те́мже блаже́н вои́стинну,/ я́ко бысть тебе́ Госпо́дь Бог твой,/ ему́же предстоя́ ны́не, моли́ся,/ да Бог ми́ра бу́дет с на́ми.</p>
<p>Горды́ня и бога́тство с велича́нием что по́льзуют?/ сим рабо́тающий беззако́нных исполня́ются стезь и поги́бели,/ пути́ бо Госпо́дня не разуме́ют./ Ты же, блаже́нне, вы́ну Го́рняя му́дрствовавый, а не земна́я,/ на пути́ гре́шных не стал еси́,/ тем и во святы́х жре́бий твой есть./ моли́ Бо́га и нам насле́дити часть благослове́нных.</p>
<p>
<red>Сла́ва, глас 1:</red>
</p>
<p>Умерщвле́нием, и порабоще́нием,/ и суровым мучи́тельством томя́ те́ло твое́,/ самоизво́льный му́ченик был еси́, преподо́бне о́тче:/ вся возмогл еси́ о укрепля́вшем тя Иису́се Христе́./ И та́ко теки́й, не я́ко безве́стно,/ но наде́ждою бу́дущих благ веселя́ся, рекл Го́сподеви:/ Засту́пник мой еси́ и Прибе́жище/ Бог мой, и упова́ю на него́.</p>
<p>
<red>И ны́не, Богоро́дичен гла́са.</red>
</p>
<p>
<red>На стихо́вне стихи́ры, глас 5:</red>
</p>
<p>У́тренюя к Бо́гу, не утруди́лся еси́, блаже́нне,/ я́ко бре́мя понесы́й ле́гкое;/ таково́му тече́нию после́довати и нас вразуми́,/ да пости́гнем прия́ти по́честь от Великодарови́таго Подвигополо́жника/ и Спа́са душ на́ших.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Не уподо́бился еси́ рабу́,/ косне́ние господи́на своего́ наблюда́ющему,/ но твое́ бде́ние бысть гото́вое/ сре́сти Го́спода своего́,/ тем и Госпо́дь введе́ тя в ра́дость неконча́емую.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Го́ре пи́шущим лука́вство!/ го́ре привлача́ющим грехи́,/ я́ко у́жем до́лгим! — вопие́т Иса́ия, —/ сего́ ра́ди и пови́нни суть гне́ву Пра́веднаго Судии́,/ сия́ зла́я возбла́гая, мы, неблагода́рни, воздае́м Го́сподеви./ Сего́ преще́ния изба́ви нас, преподо́бне,/ да мы, покая́нием преме́ньшеся от злых,/ поживе́м в пра́вде и преподо́бии и́стины.</p>
<p>
<red>Сла́ва, глас 6:</red>
</p>
<p>Днесь све́тлый нам возсия́ день,/ соста́вите пра́здник/ и, веселя́щеся, прииди́те,/ ублажи́м хваля́щася преподо́бнаго во сла́ве/ и ра́дующася на ло́жи свое́м:/ сей бо, вшед в мы́сленный вертогра́д,/ испра́ви вся́кую доброде́тель,/ безпомо́щныя заступи́,/ заблу́ждшия на путь спасе́ния наста́ви,/ ни́щия напита́, си́рым помоществова́,/ и си́це благоуго́ден Бо́гови./ И, возлю́блен быв, преста́вися,/ иде́же све́тится Свет невече́рний.</p>
<p>
<red>И ны́не, Богоро́дичен гла́са.</red>
</p>
<p>
<red>Тропа́рь, глас 3:</red>
</p>
<p>От ю́ности, блаже́нне, всего́ себе́ Го́сподеви возложи́в,/ вы́ну повину́яся Бо́гу,/ проти́вяся же диа́волу,/ над страстьми́ грехо́вными воцари́лся еси́,/ тем сам храм Бо́жий быв,/ и оби́тель кра́сну во сла́ву Пресвяты́я Тро́ицы воздви́гнув/ и собра́нное тобо́ю в ней ста́до Христо́во Богоуго́дно упа́сши,/ преста́вился еси́ к ве́чным оби́телем,/ о́тче Дании́ле,/ моли́ Триипоста́снаго во еди́ном су́ществе́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го, два́жды. Сла́ва, и ны́не, Богоро́дичен.</red></p>
<p>
<red>По 1-м стихосло́вии седа́лен, глас 1:</red> Умножа́шеся на тя непра́вда го́рдаго велиа́ра,/ сеть положи́ти умы́слившаго де́явшу ти свое́ спасе́ние;/ ты же, от вся́каго пути́ лука́ва возбрани́в нога́м твои́м,/ всем се́рдцем твои́м испыту́яй за́поведи Госпо́дни,/ те́ми растерза́л еси́ се́ти зло́бнаго искуси́теля./ Даждь и нам безбе́дно мину́ти его́ лови́тельства моли́твами твои́ми, преподо́бне.</p>
<p>
<red>Сла́ва, и ны́не, Богоро́дичен:</red>
</p>
<p>Приско́рбна есть душа́ моя́ и смущает мя,/ я́ко не упова́ет на Бо́га,/ язы́к же льсти́в, ре́я во отча́яние, глаго́лет ми:/ где есть Бог твой?/ и, си́ми стужа́емаго, и́щет диа́вол поглоти́ти мя./ Влады́чице моя́, рцы души́ мое́й:/ спасе́ние твое́ есмь Аз,/ да, не се́туя, хожду́ и просла́влю заступле́ние твое́.</p>
<p>
<red>По 2-м стихосло́вии седа́лен, глас 2:</red>
</p>
<p>Не всу́е рыда́ше проро́к Твой, Го́споди,/ я́ко прише́льствие его́ продолжи́ся:/ есть бо искуше́ние житие́ челове́ку на земли́,/ но он свят бе, на́ши же путие́ оскверня́ются на вся́ко вре́мя./ Го́споди, моли́твами Твоего́ уго́дника/ не отве́ржи нас от лица́ Твоего́,/ да не ка́ко обря́щемся, зело́ неключи́ми пред Тобо́ю,/ не сокраща́юще грехи́, но умножа́юще я,/ дел же благи́х не творя́ще.</p>
<p>
<red>Сла́ва, и ны́не, Богоро́дичен:</red> Вои́стинну безу́мен есть муж той, и́же рече́т: несть Бог./ Ты, Мари́е, заче́нши, родила́ еси́ Его́,/ в Него́же ве́рующе и упова́юще Нань, мы, христоимени́тии,/ оставле́ние грехо́в получи́ти наде́емся/ Тобо́ю, Благослове́нная в жена́х, Де́во Чи́стая.</p>
<p>
<red>По полиеле́и седа́лен, глас 1:</red>
</p>
<p>Поноше́ние враго́в, велере́чие ненави́дящих,/ озлобле́ние же и кля́тва их/ и сим подо́бная злая напада́ху на тя,/ но от всех сих изба́ви тя Госпо́дь,/ я́ко непоро́чен быв в пути́, ходи́л еси́ в зако́не его́,/ тем, ублажи́в тя, Пра́ведный Судия́/ о нас моли́твенника соде́ла, преподо́бне.</p>
<p>
<red>Сла́ва, и ны́не, Богоро́дичен:</red>
</p>
<p>Вся́кая тварь к хвале́нию Сы́на Твоего́ созыва́ется, я́ко рабо́тает ему́,/ а гре́шник не прибли́жится, я́ко прогневля́ет его́;/ аз есмь возненави́девый наказа́ние/ и отве́ргий словеса́ его́ вспять,/ сего́ ра́ди а́ще и пове́даю опра́вдания Госпо́дня, но вску́ю?/ Не оста́ви мене́, Влады́чице моя́,/ вонми́ в по́мощь мою́,/ да бу́дет и мне Сын Твой во спасе́ние.</p>
<p>
<red>По 50-м псалме́ стихи́ра, глас 6:</red>
</p>
<p>Приклони́л еси́ у́хо твое́/ во глаго́лы уст Христа́ Спаси́теля, ре́кшаго:/ возьми́те и́го Мое́ на себе́./ И быв творе́ц сло́ва, а не то́чию слы́шатель,/ входи́л еси́ у́зкими враты́,/ простра́нная же и широ́кий путь мину́в,/ изво́лил еси́ страда́ти с людьми́ Бо́жиими/ и си́це, день от дне, простира́яся на лу́чшее/ и на соверше́нство восходя́, обре́л еси́ поко́й душе́ твое́й./ Напра́ви стопы́ и на́ша на путь, вводя́щий в живо́т,/ твои́м предста́тельством, блаже́нне.</p>
<p>
<red>Кано́н преподо́бнаго, глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis>
</p>
<p>Благослове́нный Бо́же, в ми́р прише́дый,/ Его́же, кроме́ ино́го, не ча́ем,/ не посрами́ нас от ча́яния на́шего,/ внегда́ призва́ти нам о И́мени Твое́м/ и́мя свята́го Твоего́, призыва́вшаго Тя во и́стине, Дании́ла.</p>
<p>Возбрани́в се́рдцу твоему́ от вся́каго весе́лия,/ ничто́же восхоте́л еси́ на земли́,/ я́ко ра́дование се́рдца твоего́ бя́ху свиде́ния Госпо́дня;/ я́же да насле́дим и мы, моли́твы твоя́/ с на́шими моли́твами соедини́, блаже́нне.</p>
<p>Возжада́ Го́спода душа́ твоя́, преподо́бне,/ и не лиши́лся еси́ от жела́ния твоего́:/ ны́не бо насыща́ешися от пото́ка сла́дости Госпо́дни, во Све́те его́ узрев све́т./ Го́споди, проба́ви ми́лость твою́ и нам, ве́дущим Тя, моли́твами отца́ на́шего.</p>
<p>
<red>Богоро́дичен:</red> И́щущии зла́я мне глаго́лют су́етная,/ врази́ же мои укрепля́ются па́че мене́,/ и умножа́ются ненави́дящии мя без пра́вды,/ сего́ ра́ди се́рдце мое смяте́ся толи́ко,/ я́ко оста́ви мя и си́ла моя́./ Но, о всеблагомо́щная Цари́це! помози́ ми,/ да, спасе́н быв Тобо́ю от них, поучу́ся во оправда́ниих Сы́на Твоего́ вы́ну.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Тве́рдым позна́нием Ева́нгельския и́стины име́яй препоя́санны чре́сла твоя́,/ свиде́тельствовался еси́ бы́ти ве́рен о мно́зех, служи́тель Христо́в,/ утверди́ и нас в добро́м по́двизе, придержа́щихся спасе́ния,/ твои́ми моли́твами, преподо́бне.</p>
<p>Оболки́йся в броня́ пра́вды, я́же о Христе́,/ име́л еси́ до́бру со́весть,/ и, прие́м дерзнове́ние к Бо́гу,/ да приступа́ют и вси ве́рнии со дерзнове́нием ко престо́лу благода́ти,/ тайново́дствовал еси́ и уче́нии, и моли́твами твои́ми, блаже́нне.</p>
<p>Над все́ми благи́ми де́лы восприя́вшу тебе́ щит ве́ры,/ ничто́же возмого́ша стре́лы лука́ваго разжже́нныя,/ и, шлем спасе́ния восприя́в, наде́ждно утверди́лся еси́ на ка́мени испове́дания Христо́ва;/ помяни́ и нас, смире́нных и коле́блемых, блаже́нне,/ да обря́щем утеше́ние.</p>
<p>
<red>Богоро́дичен:</red> Что стужа́еши ми, душе́ моя́,/ я́ко оте́ц мой и ма́ти моя́ оста́виста мя?/ И по сему́ зна́мению, а́ки отринове́н, преврати́хся па́сти,/ вои́стинну не́си си́ра и отринове́на,/ и́бо отца́ и́маши Бо́га, ма́терь же — Ро́ждшую его́./ Благоутро́бием ея́ гряди́ ко Христу́,/ и Госпо́дь восприи́мет тя.</p>
<p>
<red>Седа́лен, глас 2:</red>
</p>
<p>Потща́вся себе́ иску́сна поста́вите пред Го́сподем/ де́лателя непосты́дна,/ после́довал еси́ блаже́ннаго Па́вла уче́нию,/ житию́, приве́ту, ве́ре, долготерпе́нию, любви́, терпе́нию./ И си́це на вся́кое де́ло благо́е угото́ван, я́ко свети́льник, поста́вился еси́ на све́щнице,/ да, тобо́ю освеща́еми, мно́зи на путь спасе́ния наста́вятся./ Помоли́ся и о нас, о́тче преподо́бне,/ да даст и нам Бог приити́ в покая́ние и в ра́зум и́стины.</p>
<p>
<red>Сла́ва, и ны́не, Богоро́дичен:</red>
</p>
<p>В со́бственный вертогра́д вшед,в Тя, Пресвята́я Де́во,/ восприя́т Себе́ плоть от Тебе́,/ со благоуха́нием Божества́ соедине́нную, Сын Твой, Сло́во, и бысть Богочелове́к./ Моли́ его́ бла́гость,/ да всели́тся и в нас, творя́ сердца́ на́ша благоуха́ние Бо́гови в спа́саемых,/ да бу́дем и мы воня́ живо́тная в живо́т.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
</p>
<p>Услажда́я ду́шу твою́ сло́вами зако́на Госпо́дня,/ не удержа́л стремле́ния твоего́ к благочести́ю,/ но, и́мже о́бразом жела́ет еле́нь на исто́чники водны́я,/ бы́стро текл еси́, вопия́:/ си́це жела́ет душа́ моя́ к Тебе́, Бо́же./ Ча́сти с тобо́ю име́ти и нам, твои́м ча́дом, моли́ся, о́тче наш Дании́ле.</p>
<p>Чистото́ю и любо́вию был еси́, я́ко хлеб, сла́док Го́сподеви,/ ходя́ бо досто́йне Бо́гу во вся́ком угожде́нии,/ досто́йно жи́тельствовал еси́ благовествова́нию Христо́ву,/ да и мы во вся́ком деле бла́зе преуспе́ем,/ предста́тельствуй твои́ми моли́твами, о́тче наш преподо́бне.</p>
<p>Виждь, уго́дниче Христо́в, смирени́е на́ше,/ я́ко возвели́чися враг, ища́й поги́бели на́шея,/ сего́ ра́ди и ров изры́, и ископа́ и́;/ ты помоли́ся, да Госпо́дь разори́т сове́т его́,/ и впаде́т в яму, ю́же соде́ла.</p>
<p>
<red>Богоро́дичен:</red> Несть ми ослабле́ния,/ зане́ не сотвори́х во́ли Сы́на Твоего́ и не сохрани́х повеле́ний его́,/ и ны́не приклони́ ми у́хо Твое́ в покая́нии, тре́бующему бла́гости, Ма́ти Бо́жия,/ да не осу́дит мя Судия́ Пра́ведный в преиспо́дних земли́:/ на Тя бо упова́ю, о Предста́тельнице моя́!</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Весели́лся еси́ о ре́кших ти: в дом Госпо́день по́йдем,/ иде́же, благочи́нно предстоя́, возда́вал еси́ Вы́шнему́ моли́твы твоя́ за вся челове́ки,/ я́же и мно́го можа́ху, я́ко пра́веднаго./ Поспешеству́й о́ными и нам,/ огражда́я нас от губи́теля,/ ловя́щаго ду́ши на́ша, блаже́нне.</p>
<p>Жив ве́рою Иису́с Христо́вою,/ не свои́х си исќав, но я́же Христа́ Иису́са,/ пости́гнул еси́ в житие́ на Небесе́х,/ иде́же водворя́лся со Христо́м, помина́й нас,/ да и мы, теку́ще, пости́гнем, о́тче наш Дании́ле.</p>
<p>Жела́ние име́яй соедини́тися с Го́сподем,/ рабо́тал еси́ ему́ во и́стине и всем се́рдцем твои́м/ и, си́це прилепля́лся Го́сподеви, еди́н дух был еси́ с Го́сподем,/ днесь же лице́м к лицу́ зря его́,/ покажи́ нас прича́стники Боже́ственнаго лицезре́ния, приснопа́мятне.</p>
<p>
<red>Богоро́дичен:</red> Бо́же Спаси́телю мой! коли́ко есть дней раба́ Твоего́?/ когда́ уте́шиши мя? и сотвори́ши ми от гоня́щих мя суд?/ Се бо, обыше́дше, обыдо́ша мя и́же искони́ человекоуби́йцы врази́,/ на мя вся помышле́ния их на зло./ Удержи́ их стремле́ние, сокруши́ че́люсти,/ да, прии́м от них свобо́ду, сохра́ню за́поведи Твоя́,/ Тя с Ро́ждшею при́сно велича́я.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis>
</p>
<p>Серде́чную врзлюби́в пра́вость, ми́р име́л еси́ и святы́ню со все́ми,/ тем ублажи́вся, узре́л еси́ Бо́га,/ его́же Свет присносу́щный да возсия́ет и нам, помоли́ся, преподо́бне.</p>
<p>Ве́рою во Христа́ дела́, я́же Он сотвори́, и ты сотвори́л еси́,/ умно́жив иногда́ хле́бы, блаже́нне, зане́ ми́лостив и сострада́телен быв,/ а́лчущия пита́л еси́,/ и ны́не милосе́рдуй о наро́дех, предстоя́щих и и́щущих Го́спода,/ да не лиша́тся вся́каго бла́га.</p>
<p>Кро́тких зе́млю и смире́нных благода́ть насле́довал еси́,/ го́рдости и тщесла́вия вся́чески удаля́лся,/ и бы́вшу ти восприе́мником чад вели́каго князя, я́ко и́стинный учени́к Иису́са Христа́ к бога́тству не прилага́л еси́ се́рдца,/ но во́льною нището́ю благоугожда́л еси́ пред Ним во вся дни живота́ твоего́,/ о́тче наш Дании́ле.</p>
<p>
<red>Богоро́дичен:</red> Сын Твой, Влады́чице, прише́д, не́мощи на́ша понесе́/ и печа́ли преложи́ на ра́дость:/ Жени́ху́ бо прису́щу всем ра́доватися досто́ит, и никому́же пла́кати,/ сея́ ра́дости плоды́ вкуша́ют ве́рующия в Него́./ О́ная чрез печа́ль ве́ка сего́ да не во́змется от нас,/ исто́ргни небреже́ние от серде́ц на́ших, Ма́ти Бо́га Вы́шняго.</p>
<p>
<red>Конда́к, Глас 1:</red></p>
<p>От позна́ния себе́ прише́д в позна́ние Бо́га/ и благоче́стием к Нему́ восприи́м нача́ло чу́вства вну́тренняго,/ ра́зум свой плени́л в послуша́ние ве́ры;/ тем и, по́двигом до́брым подвиза́вся,/ дости́гнул еси́ в ме́ру во́зраста соверше́нна исполне́ния Христо́ва,/ я́ко Бо́жие тяжа́ние, Бо́жие зда́ние, дела́л еси́ бра́шно, не ги́блющее,/ но бра́шно, пребыва́ющее в живо́т ве́чный./ Да бу́дут единоду́шно вси насажде́ние Госпо́дне в сла́ву,/ моли́, блаже́нне, Еди́наго Человеколю́бца Бо́га.</p>
<p>
<red>И́кос:</red>
</p>
<p>Славен еси́ вои́стинну,/ и тебе́ похвала́ не от челове́к, но от Бо́га,/ челове́к бо быв, по челове́ку не ходи́л еси́,/ но, я́ко слуга́ Христо́в,/ не ду́ха ми́ра сего́ прие́м,/ но ду́ха, и́же от Бо́га,/ не соизво́лил еси́ о я́стии, или́ питии́, или́ оде́жде язы́ков попече́нию,/ благоволи́в же па́че иска́ти Ца́рствия Бо́жия и пра́вды его́,/ вшел еси́ в живо́т ве́чный,/ и нам во е́же насле́дити о́ный, моли́, блаже́нне, Еди́наго Человеколю́бца Бо́га.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ содела́ А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увещ а вопи́ти:/ благослове́н еси́, Бо́же оте́ц на́ших.</emphasis>
</p>
<p>Всегда́ имы́й па́мять Христо́вых пресвяты́х страсте́й,/ в ту́южде мысль вооружа́лся еси́ изволе́нием,/ во е́же после́довати стопа́м его́./ И нам па́мять сию́ в се́рдце и во у́ме на́шем водруже́нну име́ти/ моли́ пострада́вшаго за ны Христа́, о́тче Дании́ле.</p>
<p>Христо́с преда́н, я́звен и му́чен бысть за беззако́ние на́ше./ Ты, приобща́лся Христо́вым страсте́м,/ всегда́ ме́ртвость Го́спода Иису́са в те́ле свое́м носи́л еси́,/ и ны́не, просла́вився с Ним, умертви́ на́ши стра́сти, свя́те, твои́ми моли́твами.</p>
<p>Христо́с воста́ за опра́вдание на́ше,/ да ве́ра на́ша и упова́ние бу́дет на Бо́га,/ сия́ обоя, а́ки ко́тву
<a type="note" xlink:href="#note29">29</a>, име́в души́, тве́рду же и изве́стну,/ пресели́лся еси́, иде́же и Предте́ча о нас вни́де Иису́с,/ да та́мо и мы предста́нем ему́ в ра́дости,/ помяни́ нас, блаже́нне Дании́ле.</p>
<p>
<red>Богоро́дичен:</red> Свята́я Мари́е, Ма́ти Бо́га Вы́шняго,/ мы еще́ в сем ми́ре,во зле лежа́щем, есмы́/ и сего́ ра́ди вне стои́м,/ хотя́ще вни́ти внутрь черто́га Небе́снаго./ По отше́ствии на́шем от те́ла благоволи́ нам ви́дети неизрече́нную красоту́ Сы́на Твоего́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся веки.</emphasis>
</p>
<p>Присво́ився Христу́ чрез ве́ру, преподо́бне, не повину́лся еси́ пло́ти,/ но, распя́в ю со страстьми́ и похотьми́/ и к до́брым дела́м устреми́вся,/ собо́ю и и́ных учи́л еси́ Христу́ вопи́ти:/ Тя превозно́сим во вся ве́ки.</p>
<p>Ходи́в ду́хом, плоды́ духо́вныя вкуша́я, блаже́нне,/ и сих наслажда́лся, неукло́нно взира́л еси́ на нача́льника ве́ры и Соверши́теля Иису́са,/ тем и благода́рственно к Нему́ взыва́л еси́:/ Тя превозно́сим во вся ве́ки.</p>
<p>Упова́нием объе́м благода́ть Бо́жию,/ за основа́ние о́наго положи́в заслу́ги Христо́вы/ и богоуго́дно управля́я жи́знь твою́ творе́нием добра́,/ Христу́ ра́достно воспева́л еси́:/ Тя превозно́сим во вся ве́ки.</p>
<p>
<red>Богоро́дичен:</red> Тобо́ю, Пресвята́я Де́во, и́же во о́бразе Бо́жии Сый к нам прии́де,/ и, де́лав дела́ посла́вшаго его́,/ у́мре грех на́ших ра́ди,/ и воста́ в тре́тий день, по Писа́нием,/ Тя показа́в Предста́тельницу о нас,/ превознося́щих его́ во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на него́же не сме́ют чи́ни А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ его́же велича́юще,/ с Небе́сными во́и Тя ублажа́ем.</emphasis>
</p>
<p>Единоро́дному Сы́ну, су́щему в ло́не О́тчи, послужи́л еси́,/ сего́ ра́ди почте́ тя Оте́ц Небе́сный,/ оби́тель у тебе́ сотвори́в с Ним и Пресвяты́м Ду́хом,/ и ны́не у́бо предстоя́ Единосу́щней Тро́ице,/ све́том твои́х моли́тв разжени́ мрак страсте́й от серде́ц на́ших, преподо́бне.</p>
<p>Мзда твоя́ мно́га на Небесе́х, я́ко возлюби́л еси́ мно́го,/ мно́гими скорбьми́ восходя́ к Бо́гу,/ к Нему́же и прибли́жився, призира́й на лю́ди,/ тре́бующия от Бо́га ми́лости, блаже́нне.</p>
<p>О́тче блаже́нне Дании́ле!/ Се твое́ оте́чество, в не́мже воспита́лся еси́./ Се оби́тель твоя́, в не́йже преподо́бно пожи́в,/ многотру́дным твои́м те́лом свя́то почива́еши./ А мы, твои́ чада, к тебе́ приве́ржены есмы́:/ не отступа́й от гра́да, и от нас, я́ко твое́й ча́сти,/ и от призыва́ющих и́мя твое́,/ поле́зная всем хода́тайствуя у Всеми́лостиваго Спа́са Христа́.</p>
<p>
<red>Богоро́дичен:</red> А́ще мно́го мо́жет моли́тва пра́веднаго поспешеству́ема,/ Ты, святе́йша су́щи всея́ тва́ри, я́ко Ма́терь Бо́гу, несравне́нно мо́жеши./ При́зри на ны с преподо́бным Дани́илом и испроси́ нам вся бла́гая от Бо́га:/ се бо мы к Тебе́ по Бо́зе, я́ко еди́ной наде́жде, прибега́я,/ во всех напа́стех ра́дости и утеше́ния/ от Тебе́ упова́ем.</p>
<p>
<red>Свети́лен:</red>
</p>
<p>Человеколю́бием подража́я Тови́ту,/ погребе́нию стра́нных прилежа́л еси́, о́тче Дании́ле./ Попецы́ся и о на́ших душа́х, мо́лим тя, преподо́бне,/ да не бу́дут в попра́ние велиа́ру,/ и́щущему поглоти́ти и низвести́ в бе́здну поги́бели,/ иде́же никто́же испове́стся Бо́гу на́шему.</p>
<p>
<red>Богоро́дичен:</red>
</p>
<p>Благора́зуме́н есть муж и мудр,/ и́же слы́шит словеса́ Бо́жия и твори́т я,/ и́бо зи́ждет хра́мину душе́вную на ка́мени повеле́ний Госпо́дних,/ а и́же слы́шит и не твори́т я,/ сицевы́й несмы́слен и уро́д,/ я́ко пренебреги́й о основа́нии, утвержда́емом на исполне́нии сло́вес Бо́жиих./ Ты, Влады́чице на́ша,/ нас све́том му́дрости просвети́, Твои́ми моли́твами/ тьму неразу́мия отгна́в от нас,/ да, соблюда́юще в сердца́х на́ших словеса́ Бо́жия,/ творе́нием о́ных досто́йныя принесе́м плоды́.</p>
<p>
<red>На хвали́тех стихи́ры, глас 8:</red>
</p>
<p>Обле́кся во вся ору́жия Бо́жия,/ возмо́гл еси́ стоя́ти проти́ву ко́знем диа́вольским,/ огражде́н душе́вною наде́ждою/ и духо́вною горя́чностию в моли́тве,/ и, быв но́ва тварь,/ ду́ха Свята́го всели́л еси́ в се́рдце твое́,/ свиде́тельствовавшаго тя ча́до Бо́жие бы́ти;/ покажи́ и нас храм благоуго́ден ему́,/ твои́ми моли́твами, блаже́нне.</p>
<p>Всего́ возлюби́в Христа́,/ я́ко Бо́га и Челове́ка,/ угожда́л еси́ ему́ бла́готворе́нием,/ вспомоществова́нии, потре́бными бра́тии Его́ меньшей,/ над сим же просия́вшу ти бла́гостию,/ смире́нномудрием, кро́тостию и долготерпе́нием,/ был еси́ я́коже избра́нный Бо́жий, святы́й и возлю́бленный,/ тем и насле́довал еси́ угото́ванное тебе́ Ца́рствие от сложе́ния ми́ра./ И нас, свя́те, обле́кши во утро́бы щедро́т,/ пону́ди вни́ти во о́ное/ благоприя́тными твои́ми моли́твами.</p>
<p>Ходи́в про́чее благообра́зно,/ держа́лся еси́ о́нех, ели́ка суть и́стинна,/ и, испра́вив, ели́ка че́стна,/ утвержда́лся еси́ в пра́ведных,/ дости́гнувшу же ти и объе́мшу, ели́ка пречи́ста,/ с жела́нием упражня́лся еси́ в прелюбе́зных/ и, преспе́в стяжа́нием доброхва́льных,/ вся́кую доброде́тель и вся́кую похвалу́ соверши́л еси́;/ сия́ да помышля́ем и мы,/ лука́вое и проти́вное помышле́ние истребля́я от серде́ц на́ших,/ моли́ Христа́ Бо́га, блаже́нне Дании́ле.</p>
<p>
<red>Сла́ва, глас 4:</red>
</p>
<p>Коль просла́вился еси́ в сожи́тельстве люде́й,/ в житии́ с бра́тиею вку́пе!/ Сиял бо еси́, я́ко со́лнце, твои́ми уче́нии,/ блюды́й их от паде́ния,/ и, я́ко дуга́, на о́блацех свети́л еси́ твои́ми исправле́нии,/ во все́м сам себе́ подава́я о́браз до́брых дел,/ и отсю́ду был еси́ свети́льник, горя́ и светя́./ Преше́д же от здешних, глаго́ли, о́тче наш,/ в моли́тве к Бо́гу и о нас:/ се аз и де́ти, я́же ми дал еси́, Го́споди,/ спаси́ ду́ши их, Человеколю́бче.</p>
<p>
<red>И ны́не, Богоро́дичен:</red>
</p>
<p>Молим Тя, Влады́чице,/ сотвори́ моли́твы и моле́ния за ны, рабы́ Твоя́, к Сы́ну Твоему́,/ да, го́рдость вся́кую отло́жше/ и удо́бь обстоя́тельный грех,/ ти́хое и безмо́лвное житие́ поживе́м/ во вся́ком благочести́и и чистоте́.</p>
<p>
<red>На Литурги́и слу́жба вся преподо́бническая.</red>
</p>
</section>
